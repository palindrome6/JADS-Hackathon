









































Microsoft Word - 20121210 Toespraak ketenonderzoek _persversie_.doc


 1

Toespraak van de  
Nationaal rapporteur mensenhandel en seksueel geweld tegen kinderen,  

mr. C.E. DETTMEIJER-VERMEULEN, 
 

Ter gelegenheid van de aanbieding van het rapport  
‘Mensenhandel. Effectieve aanpak op gemeentelijk niveau. Lessen uit de praktijk’ aan  

A. Jorritsma, voorzitter van de Vereniging Nederlandse Gemeenten, 
 

Den Haag, woensdag 12 december 2012. 
 
Mevrouw Jorritsma, burgemeesters en geachte aanwezigen, 
 
Denkend aan Holland zie ik kleine plattelandsdorpen met honderden hectaren akker, 
omzoomd door kaarsrechte bomenstrepen. Zie ik mensen, werkend op die akkers, noeste 
arbeid verrichtend, met hun laarzen in de modder. 
 
Denkend aan Holland zie ik een jong meisje in haar regenjas, op de fiets, kou en wind 
trotserend, op weg naar school.  
 
Zie ik onmiskenbaar ook een melting pot, een smeltkroes van mensen met honderden 
verschillende nationaliteiten die overal en nergens in het land zijn neergestreken. In welk dorp 
je ook bent, het Chinese restaurant is nooit ver weg.  
 
Denkend aan Holland, tot slot, zie ik Schiphol. Waar duizenden mensen elke dag het land 
uitgaan en binnenkomen. Vliegen mensen elkaar weer in de armen, vertrekken weer naar huis. 
Naar Groningen, Drenthe, Zeeland. Naar de verste uithoeken van het land; de grootste steden, 
de kleinste dorpen.  
 
Een romantisch plaatje naar analogie, het zal u niet zijn ontgaan, van het gedicht ‘Herinnering 
aan Holland’ van Hendrik Marsman. Marsman was een meester in de beeldende omschrijving 
van zijn leefomgeving. Hij schetste het Nederlandse landschap en de samenleving zoals die 
waren voor de oorlog. Is dit beeld nog steeds zo idyllisch of gaan er ook andere krachten 
achter schuil? 
 
De akkers. Er zijn veel goedgezinde agrarische ondernemers, maar de land- en tuinbouw is de 
afgelopen jaren helaas ook het decor geweest voor uitbuiting. In 2011 speelde voor de 
rechtbank een grote zaak naar aanleiding van een uitbuitingssituatie op een aspergekwekerij 
in het Brabantse Someren, 11.000 inwoners. De burgemeester die bij de actie aanwezig was 
verklaarde hierover tegenover de pers: ‘De werkomstandigheden deden meer denken aan een 
vorm van slavernij dan aan die van een modern bedrijf’. Een jaar daarvoor was er een zaak in 
de champignonsector in de buurt van Roermond. De hoofdverdachte had zijn Poolse 
arbeidskrachten 14 tot 15 uur per dag laten werken, soms 36 uur aaneengesloten, voor 4 euro 
per uur. Zijn excuus voor de rechter? ‘Zoveel mogelijk op loonkosten besparen’. De prijsdruk 
in de champignonsector creëert letterlijk slachtoffers.  
 
Het meisje. Uiteraard, schoolgaande jeugd is er nog steeds en ja, het fietsen tegen de wind en 
regen ook. Maar wat we ook steeds meer zien, is dat deze Nederlandse meisjes, soms 
zwakbegaafd, ten prooi vallen aan Nederlandse loverboys die geen moeite hebben hun 
‘vriendinnetjes’ – en dat plaats ik tussen haakjes – te laten werken als prostituee. En dat hoeft 
echt niet noodzakelijkerwijs in een bordeel te zijn op de Wallen of het Baeckelandplein. 



 2

Steeds vaker werken zij vanuit huis, een kelderbox of bezoeken zij klanten thuis. En dat, zo 
heb ik gezien, kán overal gebeuren en gebeurt ook overal. In Harderwijk, in Zwolle, Utrecht, 
Den Bosch, vul maar in.  
 
Schiphol? Duizenden komen hier inderdaad Nederland binnen, elke dag. Maar niet allemaal 
om als toerist het Rijksmuseum en de molens te bezoeken. Schiphol is ook de plek waar voor 
sommige Nigeriaanse meisjes hun carrière in Nederland begint. In de prostitutie, gedwongen. 
Of waar mensen uit China landen, ervan overtuigd dat ze in Nederland een goede toekomst 
zullen opbouwen. Maar die terecht komen in erbarmelijke werkomstandigheden in het 
restaurant van een landgenoot. In een sociaal isolement verkerend, de taal niet sprekend, 
uitgebuit.  
 
Mensenhandel, geachte aanwezigen, begint altijd ergens, vindt altijd ergens plaats en kan 
overal voorkomen. Dat is een trieste realiteit in één zin. Een realiteit die maakt dat 
mensenhandel op alle mogelijke niveaus moet worden aangepakt, wil de bestrijding ervan 
effectief kunnen zijn. Uit het rapport dat ik u vandaag aanbied, blijkt dat gemeenten de spil 
kunnen en moeten zijn in de aanpak van mensenhandel. En blijkt dat zich in elke onderzochte 
gemeente sectoren bevinden met een vergroot risico op mensenhandel, zowel seksuele als 
overige uitbuiting. Dat maakt de vraag relevant wat gemeenten aan mensenhandel doen, 
kunnen doen en moeten doen.  
 
Daarom heb ik mij in het onderzoek de volgende vragen gesteld:  
> wordt het risico op mensenhandel in gemeenten onderkend?  
> wat wordt in de gemeenten gedaan om mensenhandel te voorkomen en te bestrijden?  
> en in hoeverre is de noodzakelijke samenwerking op het gebied van mensenhandel tot stand 
gekomen? 
 
Er gaat veel goed, dat blijkt. Steeds meer gemeenten en instanties zijn zich bewust van het feit 
dat mensenhandel ook binnen hun grenzen kan voorkomen. Bewustzijn, het op de hoogte zijn 
van de verschijningsvormen van mensenhandel, is een belangrijke stap voorwaarts. 
Tegelijkertijd zijn er ook gemeenten die geen of een onvoldoende functionerend 
mensenhandelbeleid kennen. De kans bestaat dat binnen deze gemeentes 
mensenhandelsituaties blijven bestaan. Dat mensen blijvend worden gedwongen onder slechte 
omstandigheden Chinees eten te bereiden; champignons te plukken; asperges te steken; zich 
te prostitueren. Dat moeten wij als samenleving niet willen.  
 
In het rapport beveel ik daarom aan dat elke gemeente mensenhandelbeleid opstelt. Maar nog 
belangrijker dan dat, is de constatering dat samenwerking op het terrein van mensenhandel 
onontbeerlijk is voor een effectieve bestrijding ervan. Mensenhandelaren zijn mobiel; hun 
activiteiten beperken zich niet tot de gemeentegrenzen. Als in de ene gemeente de bestrijding 
van mensenhandel effectief is, bestaat het risico dat mensenhandelaren uitwijken naar 
gemeenten waar dat minder op de rit staat. Dan verplaatsen de champignonplukkers zich naar 
omliggende gemeenten. Dat is onwenselijk. Het opstellen van mensenhandelbeleid moet 
daarom hand in hand gaan met de regionale afstemming ervan. 
 
Samenwerking is ook belangrijk omdat mensenhandel een complex delict betreft dat zich in 
het verborgene afspeelt en niet zelden bestaat uit een verzameling van misdrijven; de kans is 
groot dat mensenhandel pas wordt gezien als verschillende instanties hun informatie bij elkaar 
brengen. Het uitwisselen van informatie tussen de verschillende partners met een rol in de 
bestrijding van mensenhandel, is dan ook van essentieel belang. Als we het hebben over deze 



 3

partners, wordt vaak uitsluitend gedacht aan de hoofdrolspelers in het straf- en bestuursrecht; 
de gemeenten, de politie, OM en Inspectie SZW. Echter, een even zo belangrijke rol spelen de 
verschillende hulpverlening- en opvanginstellingen. Naast dat zij bijdragen aan de signalering 
van mensenhandel, zijn het deze ketenpartners die in direct contact komen met mogelijke 
slachtoffers en dus het beste zicht hebben op hun specifieke behoeften. Het meisje dat ten 
prooi valt aan een loverboy, laten we haar aan haar lot over? Of zorgen wij ervoor dat zij door 
goede samenwerking in een zo vroeg mogelijk stadium wordt gesignaleerd en terechtkomt op 
een plek waar zij zich veilig en geborgen voelt?  
 
Een dergelijke, effectieve samenwerking hoeft niet uitgevonden te worden. In elke regio 
bestaan reeds samenwerkingsverbanden waarbinnen verschillende instanties onder één dak bij 
elkaar komen om criminaliteit te bestrijden; de Veiligheidshuizen bijvoorbeeld, en de RIEC’s. 
Hier liggen kansen om ook de regionale aanpak van mensenhandel in te bedden. Het wiel, 
kortom, hoeft niet opnieuw te worden uitgevonden. 
 
Eén persoon speelt in het bijzonder een rol bij het tot stand brengen van een dergelijke 
samenwerking: de burgemeester. Door zijn gezag, autoriteit en de bevoegdheden die hem 
toekomen, geniet de burgemeester een positie waarin hij of zij bij uitstek een coördinerende 
rol kan vervullen bij het samenbrengen van de verschillende ketenpartners. Maar alleen deze 
rol is niet genoeg. Mensenhandel aanpakken vergt ten eerste prioritering, maar ook de wil en 
de aandacht om het maatschappelijke probleem dat mensenhandel is, écht tegen te willen 
gaan. Het rapport bevat daarom een directe aanbeveling aan u, burgemeesters. Om de 
handschoen op te pakken, uw bestuurlijke verantwoordelijkheid te nemen en partijen bij 
elkaar te brengen. 
 
Geachte aanwezigen, ik heb goede hoop voor de toekomst. Van de onderzochte gemeenten 
heb ik inmiddels berichten ontvangen dat mooie stappen zijn gemaakt om te komen tot een 
gezamenlijke aanpak van mensenhandel. In Arnhem is een lokaal meldpunt voor 
mensenhandel opgestart; heeft in oktober het eerste casusoverleg plaatsgevonden en is 
middels workshops gewerkt aan het bewustzijn van mensenhandel. In Vlaardingen is een 
goede en effectieve samenwerking tot stand gekomen tussen regionale partners. Ook de 
gemeente Eindhoven heeft stappen ondernomen. Zo zijn er plannen om mensenhandel in de 
provincie Brabant-Oost te bestrijden. Tot slot ligt in de provincie Drenthe een voorstel klaar 
om een gezamenlijke aanpak van mensenhandel te realiseren. Ik spreek de verwachting uit dat 
het voorstel het begin markeert van een regionale mensenhandelaanpak.  
 
Tegelijkertijd blijf ik kritisch kijken hoe gemeenten met mensenhandel omgaan, dat is mijn 
taak als Nationaal Rapporteur. De ondernomen stappen zijn een mooi begin. 
 
Wellicht denkt u dat ik zoveel mensenhandel zie omdat ik lijd aan beroepsdeformatie? 
Misschien. Hoe bewuster je van mensenhandel wordt, hoe meer je het gaat zien. Maar als je 
het eenmaal ziet, zie je ook de grote ellende die mensenhandelaren in het leven van anderen 
aanrichten. In het voorkomen van die ellende, en het op goede manier zorg dragen voor de 
mensen die het slachtoffer zijn van mensenhandelaren, hebben u en ik een grote 
verantwoordelijkheid. Daar mogen wij nooit de ogen voor sluiten.  


