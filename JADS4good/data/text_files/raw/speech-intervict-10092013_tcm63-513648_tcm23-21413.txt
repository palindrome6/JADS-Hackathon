











































1 
 

Nationaal rapporteur mensenhandel en seksueel geweld tegen kinderen  

Corinne Dettmeijer-Vermeulen 

 

INTERVICT i.s.m slachtofferhulp 

Mensenhandel: het slachtofferperspectief 

 

Den Haag, 10 september 2013 

 

Geachte aanwezigen,  

Waar tien jaar geleden nog vooral de nadruk lag op de opsporing en vervolging van daders, 

verschuift de focus thans meer en meer naar de bescherming van het slachtoffer. En met 

recht. 

 

In Europese en nationale wet- en regelgeving is de positie van het slachtoffer verder 

verankerd. En de bescherming neemt niet alleen toe op papier; maar ook in de praktijk. Dit is 

een goede ontwikkeling. 

En het rapport dat vanmiddag centraal staat betekent een verdere ontwikkeling in de 

bescherming van slachtoffers. En dat alleen al is een compliment waard. 

 

Ik ben blij dat ik de gelegenheid heb hier enige woorden te zeggen. Vanochtend, het zal u 

wellicht niet zijn ontgaan, heb ik mijn Negende rapportage aan de minister van VenJ 

aangeboden. In mijn rapport heb ik trends en ontwikkelingen in de aanpak van mensenhandel 

en de bescherming van slachtoffers beschreven. 

Ik ben nu bijna zeven jaar Nationaal Rapporteur Mensenhandel en heb in die zeven jaar het 

landschap van mensenhandel zien veranderen. Veranderingen en ontwikkelingen op meerdere 

terreinen. 

 

Ik start deze bijdrage met het schetsen van een viertal ontwikkelingen die voor het onderwerp 

van vanmiddag relevant zijn. Ik wil het dan hebben over bewustwording, nieuwe vormen van 

mensenhandel, de veranderingen in de prostitutiesector en de multidisciplinaire aanpak, alle 

vanuit het slachtofferperspectief. Het slachtofferperspectief is het onderwerp van het rapport 

van Intervict en daar zal ik uiteraard vervolgens nader op in gaan. 

De ontwikkelingen 

Allereerst, de bewustwording is toegenomen. Op bijna elk gebied. Zo ook binnen de 

vreemdelingenprocedure. Alle medewerkers van het COA zijn getraind of hebben een 

training aangeboden gekregen. Het Expertisecentrum Mensenhandel en Mensensmokkel 

heeft ook de verwachting uitgesproken dat het COA ná de opsporingspartners weleens de 

grootste melder kan worden van signalen mensenhandel. Ook DT&V heeft geïnvesteerd in 

trainingen om slachtoffers te identificeren in de terugkeerfase. We hebben het dan over 

vreemdelingen die al een hele weg gegaan zijn. En toch haalt DT&V er jaarlijks gemiddeld 

nog 35 uit die eerder onder de radar bleven. Deze ontwikkelingen komen de bescherming van 

slachtoffers ten goede.  

De bescherming van slachtoffers start vanaf het moment van signalering. Zonder identificatie 

van het slachtoffer, geen bescherming.  



2 
 

En hoewel bij de meeste ketenpartners de bewustwording is toegenomen en daarmee ook het 

belang van training is onderkend, zie ik bij de jeugdzorg die ontwikkeling nog niet. Daarover 

heb ik vanochtend mijn zorg al gedeeld met de minister van VenJ. Ik maak u daar deelgenoot 

van. Dit congres gaat over de bescherming van slachtoffers en daar horen Nederlandse 

slachtoffers bij. Door de jaren heen komt ongeveer een derde van de geregistreerde 

slachtoffers uit Nederland; Ruim een derde daarvan betreft minderjarigen. En dan nog eens 

bijna de helft  tussen de 18 en 23 waarbij verreweg de meesten net 18. Als we zouden kijken 

naar de leeftijd waarop het slachtofferschap begon dan vrees ik dat we een veel grotere groep 

jongere kinderen terug zullen zien in de cijfers.  

Een groot gedeelte van deze meisjes komt vroeg of laat in contact met jeugdzorg en worden 

in deze contacten nog te vaak gezien als meisjes met loverboyproblematiek of andersoortige 

puberproblematiek. En niet altijd worden gepercipieerd als wat ze daadwerkelijk zijn, 

namelijk: Slachtoffer van binnenlandse mensenhandel. mensenhandel, waarbij dader en 

slachtoffer uit hetzelfde land komen. Ik hoop dat dit de nieuwe term gaat worden voor het 

verfoeilijke loverboyfenomeen. Want daar wil ik vanaf. 

Waar Nederland lange tijd het enige land leek te zijn waar binnenlandse mensenhandel als 

fors probleem werd onderkend, zie ik daar een kentering. De VS, het VK, Duitsland en 

België zien in eigen land steeds meer die problemen. Duitsland en Engeland hebben zelfs 

onze term daarvoor, die ik hier niet meer uit wil spreken, overgenomen. 

Ten tweede, de aandacht voor uitbuiting buiten de seksindustrie neemt toe. Niet alleen voor 

arbeidsuitbuiting, maar ook voor de vele andere verschijningsvormen. Denk hierbij aan 

criminele uitbuiting en uitbuiting door gedwongen bedelen. Maar ook uitbuiting door fraude 

met toeslagen. Benefit fraud werd in Engeland al een aantal jaren geleden gepercipieerd als 

een vorm van uitbuiting. Wij zien dat vooral als fraude. 

Eind vorig jaar heeft de burgemeester van den Haag een voorstel gedaan om bedelen 

strafbaar te stellen. Bedelen werd vooral gezien als orde verstorend. Ik heb hem geadviseerd 

dat bij een dergelijke strafbaarstelling de realisatie dat de bedelaars slachtoffer van 

mensenhandel kunnen zijn een onderdeel moet zijn. En dat vereist training van de handhavers 

op dit punt. Om die slachtoffers te identificeren, slachtoffers die recht hebben op 

bescherming in plaats van een boete. 

Ten derde, de kwetsbaarheid van de prostitutiesector voor mensenhandel is de afgelopen 

jaren steeds duidelijker geworden. Ook verschuift het beeld van de vergunde prostitutie; niet 

langer de mondige Nederlandse prostituee, maar voornamelijk vrouwen uit midden en oost 

Europa bevolken de raamprostitutie. Tegelijkertijd verschuift de plek waar prostitutie wordt 

aangeboden en afgenomen naar het internet, hetgeen de bescherming van eventuele 

slachtoffers compliceert. 

De uitdaging waar Nederland zich, net als diverse andere landen, voor gesteld ziet, is hoe de 

bescherming van prostituees te verbeteren en mensenhandel binnen de seksbranche effectief 

aan te pakken. De morele discussie, die thans weer oplaait, is binnen deze context 

verhelderend en weerspiegelt ook de normatieve tijdsgeest. Tegelijkertijd moet er voor 

worden gewaakt dat niet wordt blind gestaard op morele dogma’s. Om mensenhandel 

effectief aan te pakken binnen de prostitutiebranche is het verstandiger om te kijken naar wat 

effectief is om mensenhandel te voorkomen en te bestrijden. Enerzijds wordt het Zweeds 

model aangehaald en anderzijds komen beschermingsmaatregelen voor mogelijke 

slachtoffers van mensenhandel niet door de Eerste Kamer. In beide discussies lopen morele 



3 
 

argumenten en effectiviteitsargumenten door elkaar. Niettemin is op grond van huidig 

wetenschappelijk onderzoek, noch het ene. noch het andere model te onderbouwen.  

En dan kom ik bij de laatste ontwikkeling; de aanpak van mensenhandel kenmerkt zich 

meer en meer door multidisciplinaire samenwerkingsverbanden. De gedachte dat 

mensenhandel effectief is te bestrijden door een strafrechtelijke aanpak alleen heeft 

Nederland definitief achter zich gelaten. De politie en het Openbaar Ministerie werken 

tegenwoordig nauw samen met gemeenten, inspectie SZW, de Belastingdienst, 

woningbouwcoöperaties, maar bijvoorbeeld ook met hotels.  

Maar zoals ik in een eerder onderzoek ook aanbevolen heb, is het voor de aanpak van 

mensenhandel evenzo belangrijk dat opvang- en hulpverleningsinstellingen een rol spelen in 

deze samenwerkingsverbanden ter bescherming van slachtoffers. Het zijn zij die de zorg- en 

hulpvraag van slachtoffers effectief in kaart kunnen brengen en de bescherming van het 

slachtoffer in samenwerking met alle andere partners, effectief kunnen waarborgen. Dit komt 

niet alleen de bescherming van slachtoffers ten goede, maar zal ook een positief effect 

hebben op de bereidheid van het slachtoffer om te verklaren en mee te werken aan het 

strafproces.  

En dat brengt mij tot: 

Het rapport dat vandaag centraal staat 

Het rapport dat vandaag centraal staat is gericht op het inzichtelijk maken van het 

slachtofferperspectief. Een perspectief dat nog onvoldoende belicht is.  

Om de bescherming in de toekomst te verbeteren moet in kaart worden gebracht welke hulp- 

en zorgvraag slachtoffers van mensenhandel hebben. Deze vragen kunnen van uiteenlopende 

aard zijn en deze liggen op uiteenlopende terreinen, waaronder op het terrein van informatie, 

erkenning, veiligheid, bejegening en psychologische hulp. 

Het verkennende onderzoek van INTERVICT in samenwerking met Slachtofferhulp 

Nederland, geeft een goede kijk op de behoeften van Nederlandse, Europese en niet-Europese 

slachtoffers van seksuele en arbeidsuitbuiting. Hetgeen direct opvalt uit het onderzoek, is dat 

naast de overeenkomsten, ook duidelijke verschillen bestaan in behoeften tussen, maar ook 

binnen, de onderzochte slachtoffergroepen.  

Bij het in kaart brengen van de diverse hulp- en zorgvragen zijn vele instanties betrokken. 

Zoals hulpverlenings- en opvanginstanties, maar ook de politie, het Openbaar Ministerie, 

inspectie SZW, gemeenten en talloze andere organisaties.  

Ook hebben deze organisaties die verantwoordelijkheid hebben in de bescherming van het 

slachtoffer, te maken met diverse wet- en regelgeving waarin de rechten van het slachtoffer 

zijn vastgelegd. Denk hierbij aan Europese richtlijnen, protocollen en de Aanwijzing 

mensenhandel. 

De optelsom van de uiteenlopende behoeften van de verschillende slachtoffers, de talloze 

instanties die bij de bescherming betrokken zijn en de vele regelingen kunnen 

onoverzichtelijkheid en onduidelijkheid in de hand werken. Dit kan afbreuk doen aan de 

bescherming van het slachtoffer. In het rapport van INTERVICT komt hierover het volgende 

naar voren:  



4 
 

‘Zowel bij slachtoffers, als bij instanties die werken met slachtoffers, bestaat het beeld dat er 

een labyrint bestaat van met elkaar vervlochten en voortdurend wijzigende regelingen, die 

onder meer zien op de intakegesprekken, aangiftes, verblijfsvergunningen, hulpverlening, 

psychiatrische hulp, het onderwijs en de schadevergoeding.’   

Ik ben het daarmee eens. De weg die het slachtoffer aflegt vanaf de signalering tot en met de 

nazorg, of soms, in het geval van buitenlandse slachtoffers, de terugkeer naar het land van 

herkomst, zit vol hobbels en kuilen. En dat is niet nodig en kan in het ergste geval leiden tot 

secundaire victimisatie. Ik heb vanmorgen aan de Minister van Veiligheid en Justitie 

aanbevolen een nationaal verwijsmechanisme te ontwikkelen.  

Een verwijsmechanisme waarin de bescherming van het slachtoffer in één alomvattend 

document wordt neergelegd. Een document waarin centraal staat hoe de bescherming van het 

slachtoffer adequaat wordt ingevuld in de praktijk. Een document ook waarin de 

verantwoordelijkheden van de diverse instanties opgenomen zijn en bindende 

procesafspraken worden vastgesteld. 

Een bijkomende ontwikkeling is dat verschillende instanties zijn, of momenteel worden 

getraind op het herkennen van signalen en het doorverwijzen van slachtoffers van 

mensenhandel naar de juiste instanties. De verwachting is dat dit zal leiden tot meer signalen 

en mogelijk ook tot meer druk op de beperkte opvangcapaciteit, hulpverleningscapaciteit, 

maar ook opsporingscapaciteit.  

Om de beperkte capaciteit zo zorgvuldig en efficiënt mogelijk in te zetten is het daarom van 

groot belang dat de procesafspraken tussen de verschillende instanties helder zijn en deze ook 

worden nagekomen. Zo blijft meer capaciteit over voor hetgeen wat daadwerkelijk aandacht 

behoeft, namelijk de bescherming van deze kwetsbare groep.  

Dit nationale verwijsmechanisme moet op korte termijn ontwikkeld worden en gelden voor 

alle slachtoffers van mensenhandel. Het is in dit verband ook zorgelijk dat in het vandaag 

voorliggende onderzoek wordt geconstateerd dat Nederlandse slachtoffers een op hun 

problemen toegesneden hulpaanbod missen. En zich soms ook achtergesteld voelen bij 

buitenlandse slachtoffers als het aankomt op het hulpaanbod. 

Mede daarom is het zo van belang dat het nationaal verwijsmechanisme ziet op de 

bescherming van alle slachtoffers van mensenhandel. Zowel op slachtoffers van binnenlandse 

als grensoverschrijdende mensenhandel, ongeacht de leeftijd, ongeacht de vorm van 

uitbuiting.  

Om het nationaal verwijsmechanisme aan te laten sluiten bij de behoeften en de zorg- en 

hulpvraag van slachtoffers is het van belang om dit voor de diverse groepen in kaart te 

brengen. Dit onderzoek vormt hiervoor een van de bouwstenen.   

De afgelopen jaren is onderzoek naar de behoeften en bescherming van het slachtoffer 

toegenomen. Denk hierbij bijvoorbeeld aan de internationale onderzoeken van Cathy 

Zimmerman, maar, dichterbij huis, ook aan het recente onderzoek van Ecpat en Unicef. 

Niettemin, blijft verder onderzoek nodig. 

Naast het doen van onderzoek is men ook in de praktijk actief op zoek naar mogelijkheden de 

bescherming van slachtoffers te verbeteren. Hoopvolle ontwikkelingen kunnen worden 

waargenomen binnen de categorale opvang. Binnen deze opvangcentra is besloten om de 

expertise te bundelen en bij elkaar te brengen in expertmeetings. Inzet van deze 

expertmeetings is het verbeteren van de diagnostiek en de behandeling.  



5 
 

Hoewel het rapport dat vandaag centraal staat genoeg aanleiding geeft om nog veel meer te 

zeggen, rond ik af met een paar laatste opmerkingen. 

In het rapport wordt veel aandacht geschonken aan de verblijfsregeling en de mogelijke 

effecten hiervan op buitenlandse slachtoffers. Zo komt onder meer naar voren dat de 

verblijfsregeling voor slachtoffers van mensenhandel niet voldoende aansluit op de dynamiek 

van het verwerkingsproces van slachtoffers. Dit is interessant en moet nader worden 

onderzocht. Bijvoorbeeld binnen de categorale opvang voor slachtoffers van mensenhandel.  

Ook in de praktijk zie ik tekenen die deze interessante invalshoek onderstrepen. Zo volgt uit 

gesprekken met medewerkers van de categorale opvangcentra dat het voorkomt dat voor 

slachtoffers die psychisch nog niet in staat zijn om een goede aangifte te doen, om uitstel van 

aangifte wordt gevraagd bij de politie. De politie blijkt hier in bepaalde gevallen aan mee te 

werken. En wel met het idee dat zowel het slachtoffer als de politie niet gebaat zijn bij een 

inconsistente en onduidelijke aangifte.  

Deze verregaande samenwerking tussen de politie en de opvang is ook een goed voorbeeld 

van hoe belangrijk de samenwerking is in het beschermen van slachtoffers en het opsporen en 

vervolgen van daders. 

Hetgeen in het rapport weinig aan bod komt, is de uitbreidingsgrond die voorheen bekend 

stond onder de B9/12- regeling en van kracht is sinds eind 2010. Deze grond is thans 

opgenomen in hoofdstuk B8, paragraaf 3 en houdt in dat slachtoffers die geen aangifte 

kunnen of willen doen, ofwel doordat zij te erg getraumatiseerd zijn ofwel doordat zij 

bedreigd worden, in aanmerking kunnen komen voor een tijdelijke verblijfsregeling zonder 

dat zij medewerking hoeven te verlenen. Het betreft de codificering van de discretionaire 

bevoegdheid van de staatssecretaris. Codificering betekent dat er nu ook rechtsmiddelen 

openstaan. Van deze optie wordt nog te weinig gebruik gemaakt. De vraag is waarom en hoe 

hier verandering in kan worden gebracht. 

Ik sluit af met te zeggen dat de verkennende studie van INTERVICT in samenwerking met 

slachtofferhulp, een goed inzicht geeft in de behoeften en belangen van slachtoffers van 

mensenhandel. Kennis die nodig is om de bescherming te verbeteren. Ook laat het rapport 

eens te meer zien dat het waardevol is voor Nederland over haar grenzen te kijken naar hoe 

andere landen de bescherming van slachtoffers hebben ingevuld.  

Want hoe de bescherming van het slachtoffer zo goed mogelijk kan worden ingevuld, 

verdient onze continue aandacht. Het is een belangrijk onderdeel van de gehele aanpak van 

mensenhandel. Nu en in de toekomst. Het is immers het slachtoffer dat centraal moet staan in 

de aanpak van mensenhandel. 

 

  

 


