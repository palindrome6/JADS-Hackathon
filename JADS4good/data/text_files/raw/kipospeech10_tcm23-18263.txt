
























































Speech aanbieding eerste rapportage kinderpornografie op 12 oktober om 13:00 uur


Excellenties, Dames en Heren, 

 

Twee jaar geleden werd door de toenmalige minister van Justitie mijn mandaat 

uitgebreid met het rapporteren over kinderpornografie. Ik ben verheugd dat ik 

mijn eerste rapport vandaag aan mag bieden aan zowel de minister van 

Veiligheid en Justitie als aan de staatssecretaris van VWS. Juist de verbinding 

tussen deze twee ministeries kan de aanpak van seksueel geweld tegen kinderen 

een belangrijke nieuwe impuls geven. En dat moet ook.  

 

Mijn eerste vraag was: “Wat is kinderpornografie?” Het is seksueel geweld 

tegen kinderen, vastgelegd op beeldmateriaal. In de eerste plaats is er het 

seksueel misbruik. Het misbruik duurt langer en is soms heftiger, juist voor de 

afbeeldingen. Ook wordt het slachtoffer soms gedwongen te lachen om zo de 

suggestie te wekken van vrijwilligheid, waardoor de pleger het feit kan 

neutraliseren. En soms moet de opname over. Dit alles maakt kinderpornografie 

bij uitstek een vorm van seksueel geweld. Kinderpornografie gaat dus niet alleen 

over bits en bytes, maar het gaat over daders die slachtoffers maken. En die 

daarbij gebruik maken van technologie. Het digitale beeldmateriaal van nu is op 

zich al technologie. Net als het vervaardigen, verspreiden en het opzettelijk 

bekijken ervan. 

 

Ik vind dat de overheid bij de bestrijding van kinderpornografie teveel de focus 

legt op het beeldmateriaal en onvoldoende op het seksuele geweld zelf. Seksueel 

geweld tegen kinderen vindt niet alleen plaats in de kinderopvang, de pleegzorg, 

en de sportomgeving maar ook in de digitale omgeving. Cyberspace. Alle grote 

zedenzaken van de afgelopen tijd maken duidelijk dat seksueel geweld zowel 

online als offline plaatsvindt. En dat uit zich niet alleen in kinderpornografie 

maar ook in gedwongen webcamseks, of in grooming. Kinderpornografie is dus 

slechts één van de vormen van online seksueel geweld tegen kinderen. We 

1 
 



hebben het niet alleen over geavanceerde technologische middelen en criminele 

organisaties. De technologie maakt het mogelijk dat iedereen kinderpornografie 

kan maken en verspreiden. Een dader, een slachtoffer, een camera en een 

computer, zo eenvoudig kan het zijn. Daders hebben altijd slachtoffers weten te 

vinden, met of zonder technologie. Technologie heeft het misbruik zichtbaar 

gemaakt. Zo zichtbaar, dat we het niet meer kunnen ontkennen. 

 

ICT is een onderdeel van het maatschappelijk leven en kan niet als bedreiging 

worden gezien. Het gaat om het benutten van de kansen die ICT biedt. De 

Amsterdamse zedenzaak is hiervan een duidelijk voorbeeld. Die zaak gaat over 

daders en slachtoffers. Technologie – en dan bedoel ik het aangetroffen 

beeldmateriaal – heeft ertoe geleid dat slachtoffers zijn ontzet en nieuwe daders 

zijn opgespoord. Zonder beeldmateriaal, zonder ICT was dat niet gelukt. Als er 

afbeeldingen zijn is er geen sprake meer van geloven of niet geloven. Dan is er 

bewijs. De integratie van de aanpak van kinderpornografie met die van ander 

seksueel geweld is voor een effectieve bestrijding essentieel .  

 

Het ministerie van Veiligheid en Justitie heeft de afgelopen jaren de aanpak van 

kinderpornografie met name vanuit digitaal perspectief ter hand genomen. Ik 

wijs op het instellen van een Task Force en de investering in innovatieve 

opsporingsmethoden. Vooral die innovatie is belangrijk. Ook het Programma 

Verbeteren Aanpak Kinderporno heeft de justitiële aanpak breed aangejaagd.  

De repressieve aanpak vanuit digitaal perspectief is het afgelopen jaar dus flink 

geïntensiveerd, maar heeft niet in gelijke mate aan effectiviteit gewonnen. Zéker 

niet kijkend naar het aantal slachtoffers dat wordt geïdentificeerd en ontzet. 

Want dat blijft laag. Bij opsporing sluiten digitale aanpak en de aanpak van 

seksueel geweld tegen kinderen in de reële wereld niet altijd op elkaar aan. Het 

meest sprekende voorbeeld daarvan is dat bij ontuchtzaken niet standaard ook de 

2 
 



computer in beslag wordt genomen. En dat terwijl deze plegers vrijwel altijd 

ook kinderpornografisch materiaal in bezit hebben.  

 

Het is de bedoeling dat de politiecapaciteit wordt verhoogd; dat is goed en 

noodzakelijk. Maar het verhogen van capaciteit alléén is onvoldoende. Ook bij 

de opsporing moet de verbinding tussen analoog en digitaal vanzelfsprekend 

zijn.  

 

Bij het ministerie van VWS ligt de expertise voor de zorg voor het kind. Waar 

de justitiële keten zich bezighoudt met opsporing en vervolging van daders, 

houdt VWS zich bezig met slachtoffers. De dimensie technologie zou dit niet 

anders moeten maken. Voor de toenmalige minister voor Jeugd en Gezin 

vormde deze toegevoegde dimensie echter wél een verschil. Hij zag 

kinderpornografie als cybercrime en als georganiseerde criminaliteit – en dus als 

een justitiële verantwoordelijkheid. Daardoor had hij geen oog voor het 

onderliggende seksueel geweld tegen kinderen en zag hij geen rol voor VWS in 

de bestrijding hiervan. Ten onrechte. 

 

In welke mate heeft VWS nu een digitaal referentiekader? Is VWS (digi)bewust, 

(digi)bereikbaar en (digi)bekwaam? Als het gaat om de bescherming van het 

kind tegen seksueel geweld dan moet er worden geluisterd naar dat kind. Dat 

moet gebeuren in de analoge wereld, én in de digitale wereld. Allebei en over en 

weer. In de leefwereld van kinderen wordt gepingd, gefacebookt, ge-whatsapped 

en ge-msn’ed en wordt ook sexting normaal gevonden. VWS heeft dit, in lijn 

met voormalig minister Rouvoet, echter niet op het netvlies staan. 

 

Eerst iets over het nieuwe digitale slachtofferschap. De cijfers liegen er niet om. 

Het is tegenwoordig meer regel dan uitzondering dat jongeren online op een 

seksuele manier worden benaderd. Gewenst of ongewenst, door bekenden of 

3 
 



onbekenden, door ouderen maar ook door leeftijdsgenoten. Om preciezer te zijn: 

In Nederland gaat het om 83% van de meisjes en 72% van de jongens aan wie in 

het afgelopen jaar online seksueel getinte vragen zijn gesteld. Aan 57% van de 

meisjes en 40% van de jongens werd gevraagd om iets seksueels te doen voor de 

webcam.  

 

Het slachtofferschap van kinderpornografie heeft, behalve het seksueel misbruik 

zelf, nog een andere dimensie. Het beeldmateriaal, eenmaal op internet, gaat er 

niet meer af. Dit brengt voor het slachtoffer mee dat een traumatische 

gebeurtenis in feite niet kan worden afgesloten. Voor deze kinderen zal de vraag 

“Ken ik jou niet ergens van?” een totaal andere lading hebben dan voor u en mij. 

In dit soort zaken is het kwaad al geschied. Deze kinderen hebben recht op alle 

hulp om voor zover dat mogelijk is, hun trauma te herstellen. U ziet, de 

gevolgen van online seksueel geweld plaatsen de overheid voor nieuwe 

uitdagingen. 

Ik heb geconstateerd dat de hulpverlening dit aspect nog geen plaats heeft 

gegeven in het hulpaanbod; hier ontbreekt het dus aan digibewustheid, en  

digibekwaamheid.  

 

In de zaak Benno L., in de Amsterdamse zedenzaak en in de onlangs aan het 

licht gekomen zedenzaak in Harlingen spreken we alleen al over bijna 200 

slachtoffers. Bijna 200 slachtoffers. Deze slachtoffers beseffen nu misschien nog 

niet allemaal wat deze permanentie inhoudt, maar als zij vijftien zijn dan is het 

beeldmateriaal nog steeds in omloop. En als zij 80 zijn waarschijnlijk ook.  

 

Mijn Bureau heeft een verkennend onderzoek gedaan naar de vraag in hoeverre 

door medewerkers van de Advies- en Meldpunten Kindermishandeling signalen 

van kinderpornografie en ‘digitale signalen’ van seksueel misbruik worden 

opgepakt. Dat bleek nauwelijks het geval.  

4 
 



Het ontbreken van een digitaal referentiekader is niet meer van deze tijd. 

 

Recentelijk heeft VWS ten aanzien van daders besloten het preventieprogramma 

Stop it Now! te subsidiëren. Dat is een goede stap. Hierdoor wordt de digitale 

component tenminste aan één kant ingevuld. Daarin ligt immers ook de 

mogelijkheid slachtofferschap te voorkomen. 

 

De constatering dat kinderpornografie een vorm van seksueel geweld is, maar 

dan in cyberspace, leidt tot de vraag hoe de ministeries van VenJ en VWS deze 

betrekkelijk nieuwe vorm aanpakken. De justitiële keten houdt zich bezig met 

opsporing en vervolging van daders. VWS houdt zich bezig met slachtoffers, dat 

wil zeggen, zij is gericht op preventie, signalering en hulpverlening.  

 

De scheidslijn tussen de aanpak van kinderpornografie en die van overig 

seksueel geweld tegen kinderen is kunstmatig en doet geen recht aan de aard van 

het probleem. En het kan ook anders. Ik denk hierbij ik aan uw gezamenlijke 

aanpak van huiselijk geweld en de onlangs aangekondigde rijksbrede aanpak 

van loverboyproblematiek. Ook daar is de aanpak gericht op daders verweven 

met die gericht op slachtoffers. In diezelfde lijn zie ik mogelijkheden voor  een 

gezamenlijke aanpak van seksueel geweld tegen kinderen, inclusief 

kinderpornografie. Online en offline bescherming. 

 

De bescherming van kinderen tegen seksueel geweld moet een constante zorg 

voor de overheid zijn. Overal waar met kinderen wordt gewerkt moet aandacht 

zijn voor hun bescherming tegen seksueel geweld. Het investeren in opsporing 

zal altijd maar een deel van de oplossing zijn. Mijn onderzoek laat zien dat een 

justitiële aanpak alléén, focus mist en onvoldoende effect sorteert. Als het gaat 

om de bescherming van kinderen tegen seksueel geweld moet ook worden 

geïnvesteerd in preventie, signalering en hulpverlening.  

5 
 



 

Wat in Amsterdam in een kinderdagverblijf is gebeurd, kan evengoed in een 

kinderziekenhuis elders in het land plaatsvinden. Kinderen zijn door de jaren 

heen seksueel misbruikt en daar is in die jaren door de maatschappij wisselend 

op gereageerd. De goede naam van instituties kon belangrijker zijn dan de 

bescherming van het individuele kind. Ook werden kinderen vaak niet geloofd, 

soms gewoon omdat het kinderen waren, soms omdat volwassenen het niet 

wilden of konden geloven. Er wordt als gevolg van de Amsterdamse zedenzaak 

veel aandacht besteed aan de werkwijze in kinderdagverblijven en het 

zogenaamde vier-ogen-principe. Ook wordt momenteel onderzoek gedaan naar 

seksueel misbruik binnen de Rooms Katholieke kerk en binnen de jeugdzorg. 

 

Mijn boodschap is dat kinderen moeten worden beschermd tegen seksueel 

geweld. Tegelijkertijd moet worden erkend dat dat onvoldoende lukt, online en 

offline. Omdat zoveel verschillende processen, instanties en belangen tegenover 

zo’n complex en omvangrijk probleem staan is een aanpak die dit alles 

samenneemt een absoluut vereiste. En dan heb je in dit geval twee leiders nodig 

die de kar trekken, en dat zijn de ministeries van Veiligheid en Justitie, en die 

van Volksgezondheid, Welzijn en Sport. 

 

Ik vind dan ook dat juist deze ministeries hun coördinerende rol op moeten 

pakken om de bestrijding van kinderpornografie te integreren in de bestrijding 

van seksueel geweld tegen kinderen, en daarmee de analoge en digitale aanpak 

te verbinden.  

 

Maar de bestrijding van kinderpornografie is niet alleen een zorg voor de 

overheid. Ook publiekprivate samenwerking is essentieel. De overheid moet 

daarin het voortouw nemen door bijvoorbeeld zelf publiekprivate 

samenwerkingsverbanden aan te gaan en te versterken. Zij moet bedrijven en 

6 
 



ook de internetgemeenschap stimuleren mee te denken hoe beeldmateriaal van 

internet te verwijderen en hoe ICT hiertoe te benutten. 

 

Er is in de afgelopen decennia een groot aantal geruchtmakende zedenzaken 

geweest waarbij kinderen het slachtoffer waren. Met terugwerkende kracht 

wordt dan onderzocht ‘hoe zoiets heeft kunnen gebeuren’. Maar dan is het te 

laat.  

 

Dit is mijn eerste rapport, maar ook mijn laatste. De constatering dat 

kinderpornografie niet anders is dan ander seksueel geweld tegen kinderen leidt 

tot maar één conclusie: dat mijn rapporteertaak alleen zinvol is als dit het hele 

terrein van seksueel geweld tegen kinderen omvat. De tijd is voorbij om alleen 

achteraf te reageren op incidenten. 

 

 

7 
 


