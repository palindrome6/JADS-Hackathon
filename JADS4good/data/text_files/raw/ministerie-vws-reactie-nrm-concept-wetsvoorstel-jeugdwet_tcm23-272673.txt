









































Microsoft Word - 9038 181012 ministerie VWS reactie NRM concept-wetsvoorstel jeugdwet.doc


1 

 Pagina 1 van 4 

 

 
 

> Retouradres Postbus 20301 2500 EH  Den Haag 

 
 

  
Ministerie van Volksgezondheid, Welzijn en Sport 
t.a.v. mw. M. Veldhuijzen van Zanten-Hyllner 
Parnassusplein 5 
2511 VX Den Haag 

 

Datum 18 oktober 2012 
Onderwerp reactie Nationaal Rapporteur op conceptwetsvoorstel Jeugdwet 

 
 
Geachte mevrouw Veldhuijzen van Zanten - Hyllner, 
 
Ik heb kennisgenomen van het conceptwetsvoorstel Jeugdwet. Het 
document geeft aanleiding tot uitvoerig commentaar, waarbij ik 
vanzelfsprekend het belang van jeugdige slachtoffers van mensenhandel 
en seksueel geweld in ogenschouw neem. Naar mijn oordeel vergt dit 
wetsvoorstel aanpassing alvorens het aan de Tweede Kamer gezonden 
wordt. In deze brief geef ik u graag mijn belangrijkste aanbevelingen 
mee. Deze hebben betrekking op artikel 1.1 (definiëring van seksueel 
geweld tegen kinderen), artikel 2.1 (de jeugdreclassering), artikel 2.2 
(definiëring en aandacht voor seksueel geweld tegen kinderen), artikel 
2.3 (de instelling en instandhouding van de meldpunten huiselijk geweld 
en kindermishandeling), artikel 3.2 (het niet certificeren van vrijwillige en 
ambulante jeugdhulp), de toegankelijkheid tot de (landelijke) 
specialistische jeugdhulpinstellingen en tenslotte het tempo van de 
invoering van de Jeugdwet.  
 
 
Definiëring van en aandacht voor seksueel geweld tegen kinderen 
De aanpak van seksueel geweld tegen kinderen mag niet naar de 
achtergrond verschuiven binnen de aanpak van kindermishandeling. Eén 
van mijn aanbevelingen uit de Rapportage Kinderpornografie heeft 
betrekking op de ontwikkeling van een integrale aanpak, waaronder 
preventie, van seksueel geweld tegen kinderen. Naast fysieke en 
psychische kindermishandeling of -verwaarlozing is seksueel geweld 
tegen kinderen een specifiek fenomeen dat eigen oorzaken heeft, dat een 
specifieke aanpak behoeft en dat zich niet altijd afspeelt in een 
afhankelijkheidsrelatie. Seksueel geweld tegen kinderen past daarom niet 
in het kader van kindermishandeling zoals gedefinieerd in artikel 1.1. 
Daarom dient in het wetsvoorstel expliciet vermeld te worden dat het 
college naast kindermishandeling dient te voorzien in maatregelen om 
seksueel geweld tegen kinderen te voorkomen (artikel 2.2 sub 1 lid j) 
alsmede dient te voorzien in de beschikbaarheid van deskundigheid op 
gebied van seksueel geweld tegen kinderen (artikel 2.2 sub 4). 
 

 

Schedeldoekshaven 131 
2511 EM  Den Haag 
Postbus 20301 
2500 EH  Den Haag 
www.bnrm.nl 
  

Contactpersoon 
Steven Tjalsma 
Bureau Nationaal Rapporteur 
Mensenhandel 
  

T  070 370 45 36 
F  070 370 45 37 

  

Ons kenmerk 
9038 
  

Bij beantwoording  de datum 
en ons kenmerk vermelden. 
Wilt u slechts één zaak in uw 
brief behandelen. 
 
 

 



 
 

 

  
 Pagina 2 van 2 

 

  

Datum 
18 oktober 2012 
 

Ons kenmerk 
9038 
 

 
 

 
Jeugdreclassering 
Volgens het conceptwetsvoorstel worden het college (artikel 2.1 en 2.2) 
en de gemeenteraad (artikel 2.5) verantwoordelijk voor de 
jeugdreclassering. Ik betwijfel of kleinere gemeenten in staat zijn om dit 
effectief te regelen en of gegarandeerd kan worden dat zij de benodigde 
capaciteit en expertise hebben. Ik stel daarom voor de jeugdreclassering 
niet onder verantwoordelijkheid van het college en de gemeenteraad te 
laten vallen, maar deze landelijk te organiseren door Reclassering 
Nederland. Hiermee zal de uitvoering niet nodeloos versnipperen en zal 
de doorstroming vanuit jeugdreclassering naar reclassering beter 
gecoördineerd kunnen worden. 
 
 
Samenvoeging AMHG’s en AMK’s 
Gezien het belang van de integrale aanpak van seksueel geweld tegen 
kinderen en het voorkómen van versnippering in de hulpverlening is de 
samenvoeging van de Advies- en Meldpunten Huiselijk Geweld en de 
Advies- en Meldpunten Kindermishandeling een positieve ontwikkeling, 
mits de (zowel digitale als analoge) expertise ten aanzien van seksueel 
geweld tegen kinderen geborgd wordt (artikel 2.3 sub 2 lid a).  

Vanwege het belang dat door professionals wordt gehecht aan 
terugkoppeling na een melding van (een vermoeden van) 
kindermishandeling of seksueel geweld tegen kinderen is artikel 2.3 sub 2 
lid f bijzonder welkom. Ter ondersteuning van een integrale en 
gecoördineerde hulpverlening zie ik deze terugkoppeling graag gepaard 
gaan met de instelling van een wettelijk geborgd (centraal) 
registratiesysteem en/of cliënt-volgsysteem. 

In artikel 2.3 sub 3 is opgenomen dat het ‘Meldpunt Huiselijk 
Geweld en Kindermishandeling’ desgevraagd advies kan geven over de 
stappen die eventueel doorlopen kunnen worden bij vermoedens van 
geweld. Om de laagdrempeligheid te vergroten stel ik voor de naam te 
veranderen in een Advies- en Meldpunt Huiselijk Geweld en 
Kindermishandeling (AMHK), zodat duidelijk is dat men hier niet alleen 
terecht kan voor het doen van een melding, maar tevens voor advies. 

In lijn met de beoogde bovenlokale samenwerking zoals 
omschreven in artikel 2.4, pleit ik ervoor in tenminste iedere 
centrumgemeente een AMHK te vestigen. Hierdoor hoeft er niet in iedere 
gemeente een AMHK ingesteld en in stand gehouden te worden, hetgeen 
versnippering voorkomt, maar zal de regionale toegankelijkheid van het 
AMHK wel vergroot worden. Naast fysieke bereikbaarheid zullen AMHK’s 
overigens ook digitaal toegankelijk moeten zijn. Tenslotte stel ik voor de 
regionale AMHK’s in te bedden in een landelijk overkoepelende en 
wettelijk geborgde organisatie van samenwerkende AMHK’s. 
 
 
Certificering van instellingen 
Artikel 3.2 sub 1 stelt dat een kinderbeschermingsmaatregel, 
jeugdreclassering of een machtiging gesloten jeugdhulp uitsluitend wordt 
uitgevoerd door een gecertificeerde instelling. De jeugdwet dient echter 
ook te voorzien in de centrale certificering van de vrijwillige en ambulante 
jeugdhulp. Gezien het belang van de veiligheid van kinderen die onder 



 
 

 

  
 Pagina 3 van 3 

 

  

Datum 
18 oktober 2012 
 

Ons kenmerk 
9038 
 

 
 

verantwoordelijkheid staan van jeugdhulpinstellingen moeten ook deze 
instellingen voldoen aan landelijk geldende en af te dwingen 
kwaliteitsnormen waarvan de naleving gecontroleerd moet worden door 
de Inspectie Jeugdzorg (IJZ). 
 
 
Toegankelijkheid van de jeugdhulp 
Jeugdige slachtoffers van mensenhandel en seksueel geweld verdienen de 
best mogelijke hulp te ontvangen. De beoogde overheveling van de 
jeugdhulp naar de gemeenten geeft mij echter aanleiding tot zorg met 
betrekking tot de toegankelijkheid van de jeugdhulp en met betrekking 
tot de positie van specialistische jeugdzorginstellingen, zoals die 
noodzakelijk is voor bijvoorbeeld de opvang van slachtoffers van 
loverboys. 

De toegang tot de best mogelijke jeugdhulp zal na de overheveling 
en de daaropvolgende efficiëntiekortingen op het gemeentelijke budget 
onder druk komen te staan, omdat de kleinschaligheid van gemeentelijke 
jeugdhulp de vereiste efficiëntie en kostenbesparing in de weg zal staan. 
Hierdoor zal de gemeenteraad een eigen bijdrage verordenen (artikel 
8.2.1), ook aan jeugdige slachtoffers van mensenhandel en seksueel 
geweld. De in artikel 8.2.1 sub 2 lid a, b en c vermelde uitzonderingen 
bieden te weinig grond om de toegankelijkheid van de jeugdhulp voor 
deze slachtoffers te waarborgen. De efficiëntiekortingen dienen 
heroverwogen te worden en de toegang tot de vereiste jeugdhulp, mede 
voor de hierboven genoemde slachtoffers, moet steviger verankerd 
worden in het wetsvoorstel. 

In dit licht dient ook de toegankelijkheid van (landelijke) 
specialistische jeugdhulpinstellingen wettelijk geborgd te worden. De 
gemeenten zijn in het huidige conceptwetsvoorstel vrij in de keuze voor 
het subsidiëren of aanbesteden van zorgaanbieders voor jeugdhulp, 
conform de Wet maatschappelijke ondersteuning (Wmo). In dit 
conceptwetsvoorstel bestaat het risico dat gemeenten de inkoop van de 
relatief kostbare specialistische jeugdhulp zullen vermijden, waardoor de 
toegankelijkheid tot specialistische jeugdhulp wordt verkleind. De 
continuering van het aanbod van specialistische jeugdhulp komt hierdoor 
op lange termijn in gevaar. De Rijksoverheid dient deze toegankelijkheid 
in het beoogde nieuwe stelsel wettelijk en financieel te garanderen. 
 
 
Gefaseerde invoering Jeugdwet 
Tenslotte dient het beoogde tempo waarin de Jeugdwet wordt ingevoerd, 
kritisch te worden bekeken. Mede gezien de organisatie- en 
cultuurveranderingen die binnen de jeugdzorg doorgevoerd moeten 
worden naar aanleiding van de uitkomsten van de commissie-Samson, 
zou een overhaaste invoering van de Jeugdwet de kwaliteit van de 
jeugdhulp kunnen ondermijnen. Ten eerste dienen de invoering van de 
Wmo en de hervorming van de AWBZ te worden geëvalueerd alvorens de 
wet Jeugdhulp in te voeren. Ten tweede kan gedacht worden aan een 
gefaseerde invoering van de Jeugdwet. In deze constellatie kunnen de 
centrumgemeenten in een eerste ronde de benodigde expertise en 
infrastructuur van het nieuwe jeugdhulpstelsel opbouwen zodat zij 



 
 

 

  
 Pagina 4 van 4 

 

  

Datum 
18 oktober 2012 
 

Ons kenmerk 
9038 
 

 
 

gedurende de tweede invoeringsronde de omringende gemeenten hierin 
optimaal kunnen ondersteunen.  
 
Ik kijk uit naar uw reactie en ben altijd bereid een toelichting te geven. 
 

Met vriendelijke groet, 
 

 
 
 
Corinne Dettmeijer-Vermeulen   
Nationaal Rapporteur Mensenhandel en 
Seksueel Geweld tegen Kinderen 

  

 
 

 


