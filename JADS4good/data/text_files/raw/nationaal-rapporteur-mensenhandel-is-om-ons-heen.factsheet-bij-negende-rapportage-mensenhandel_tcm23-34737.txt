









































Mensenhandel 
is om ons heen

Factsheet bij de Negende rapportage 

van de Nationaal rapporteur



Mensenhandel is om ons heen

Mensenhandel is om ons heen. De laatste jaren wordt duide-
lijk dat mensen op vele manieren en plekken kunnen worden 
uitgebuit. In de prostitutie, maar ook daarbuiten. In de land- en 
tuinbouw, de horeca. Recent volgde een veroordeling voor het 
uitbuiten van straatkrantverkopers. 

Mensenhandelaren maken misbruik van de vaak zwakke positie 
waarin deze mensen zich bevinden. Of gebruiken geweld om 
diensten van anderen af te dwingen. Dit misdrijf vraagt om een 
daadkrachtige aanpak. Mensenhandel mag niet lonen. En slacht-
offers van mensenhandel moeten zo goed mogelijk worden 
beschermd.

Slachtoffers en de aanpak van (nieuwe) vormen van  
mensenhandel staan centraal in mijn Negende rapportage.  
De aanbevelingen vindt u in deze factsheet. Mensenhandel is  
een wijdvertakt fenomeen. De aanpak kan alleen slagen als 
samenleving en overheid daarvan bewust zijn en samen sterk 
staan. Daar is de afgelopen jaren stevig op ingezet. Echter, de 
aanpak van mensenhandel is nooit af. De inzet op bestrijding 
ervan blijft onze uitdaging voor de komende jaren.  

Corinne Dettmeijer-Vermeulen,
Nationaal rapporteur mensenhandel 
en seksueel geweld tegen kinderen

Co
py

rig
ht

: I
va

r T
eu

ni
ss

en



Slachtoffers met een 
niet-Nederlandse 

nationaliteit

Slachtoffers met 
een Nederlandse 
nationaliteit

Meerderjarige slachtoffers 
met een Nederlandse 

nationaliteit

Minderjarige slachtoffers 
met een Nederlandse 
nationaliteit

‘Loverboyslachtoffers zijn 
mensenhandelslachtoffers. 
Zo moeten zij ook gezien 
worden’

Ruim vijftien jaar is Nederland bekend met het fenomeen 
loverboy. De term leidt af van waar het hier echt om gaat: een 
mensenhandelaar. Het is tijd dat de loverboy bij zijn juiste naam 
wordt genoemd. En het slachtoffer van een loverboy wordt 
behandeld als slachtoffer van mensenhandel. 

Momenteel schiet de zorg voor deze slachtoffers tekort, met  
name waar het gaat om minderjarige slachtoffers van binnen- 
landse mensenhandel. Het beeld van deze slachtoffers als  
meisjes met een typisch ‘puberteitsprobleem’ moet worden  
vervangen door het beeld van mensenhandelslachtoffers.  
Bewustwording is daarvoor nodig bij elke professional die  
zich beroepsmatig bezig houdt met de hulpverlening aan  
minderjarigen.

Binnen de jeugdzorg lijkt onvoldoende expertise aanwezig voor 
het herkennen van minderjarige slachtoffers van binnenlandse 
mensenhandel. Er bestaat geen specialisatie op dit onderwerp  
en onvoldoende wordt geïnvesteerd in training. Ook een specia-
listisch zorgaanbod ontbreekt. Het gebrek aan training heeft  
ook gevolgen voor de registratie; aannemelijk is dat het niet  
(h)erkennen van deze slachtoffers van mensenhandel leidt tot 
onderrapportage. Deze factoren maken dat Nederland momen-
teel niet voldoet aan verschillende Europese richtlijnen ten 
aanzien van de bescherming van minderjarige slachtoffers van 
seksuele uitbuiting.

Aan de ministers van Volksgezondheid, Welzijn en Sport en 
Veiligheid en Justitie wordt daarom aanbevolen de bescherming 
van minderjarige slachtoffers van binnenlandse mensenhandel 
in lijn te brengen met de Europese wet- en regelgeving.  
Signalering, registratie en hulpverlening, waaronder geschikte 
en veilige opvang, zijn daarvan cruciale onderdelen. 

Binnenlandse mensenhandel 
Bij binnenlandse mensenhandel komen slachtoffers en daders beide uit het land 
waar de uitbuiting plaatsvindt. Van de geregistreerde mogelijke slachtoffers 
van mensenhandel had in de periode 2007 - 2011 één derde de Nederlandse 
nationaliteit. In 2011 was 39 procent van de Nederlandse slachtoffers minderjarig. 
Dit beeld lijkt zich in 2012 te hebben voortgezet. Sommige mensenhandelaren 
lijken te wachten met het exploiteren van hun slachtoffers in de legale prostitutie 
totdat de meisjes de leeftijd van achttien jaar hebben bereikt, de leeftijd waarop 
vrijwillige prostitutie in Nederland legaal is. De vrees bestaat dat de grooming- 
periode, dan wel rekruteringsfase, en de daaropvolgende seksuele uitbuiting – 
ook buiten de legale seksindustrie – al op jongere leeftijd aanvangt.

Nederlandse slachtoffers (2011)

Nationaliteit gemelde slachtoffers (2007-2011)

39%

32%

68%

61%



‘Slachtoffers van  
mensenhandel hebben recht op 
bescherming. 
Het is daarom noodzakelijk dat 
elke instantie weet wat zij moet 
doen’   

Tijdens een controleactie op een boerderij stuit een arbeids- 
inspecteur op een schuur waarin mensen werken onder slechte 
omstandigheden. De werknemers zeggen drie euro per uur te 
verdienen. De boerderij is omzoomd door een groot hek, dat 
altijd dicht is. 

Bij een soortgelijke actie in de prostitutiebranche treft een 
politierechercheur twee zeventienjarige meisjes aan. Zij spreken 
geen Nederlands of Engels, en één van hen heeft blauwe plekken 
op haar schouder. Beide meisjes beschikken niet over een pas-
poort. 

In beide situaties zijn er genoeg indicaties dat de personen 
in kwestie slachtoffers van mensenhandel kunnen zijn. Als 
instanties in aanraking komen met mogelijke slachtoffers van 
mensenhandel moeten zij weten wat zij moeten doen om hen te 
beschermen. Ook moeten slachtoffers worden geregistreerd. 
Hoewel instanties in Nederland goed werk verrichten, ontbreekt 
het aan een alomvattend document dat duidelijk omschrijft wie 
wanneer wat moet doen (en hoe) ten aanzien van de bescher-
ming van slachtoffers. De documenten die bestaan zijn te weinig 
toegankelijk, versnipperd en niet bindend. 

Daar moet verandering in komen. De Nationaal rapporteur 
beveelt de minister van Veiligheid en Justitie aan zorg te dragen 
voor de ontwikkeling van een nationaal verwijzingsmechanisme, 
een alomvattend document waarin werk- en procesafspaken zijn 
opgenomen ten aanzien van de bescherming van slachtoffers. 



‘De prostitutiebranche is 
kwetsbaar voor mensenhandel. 
De aanpak om misstanden 
tegen te gaan, moet uniform. 
De positie van de prostituee 
moet versterkt. De klant moet 
aangesproken worden’

Prostitutie is geen synoniem voor mensenhandel, maar de  
prostitutiebranche is daarvoor wel kwetsbaar gebleken. Het  
ideaalbeeld van de volledig zelfstandige prostituee is onder-
graven door de realiteit. De prostitutiebranche móet minder 
kwetsbaar. Dat is een uitdaging die vraagt om een breed maat- 
regelenpakket. 

Niet één maatregel geldt als panacee. Een eerste stap is het  
opzetten van consistent beleid. Momenteel wijkt het prostitutie- 
beleid in gemeenten van elkaar af. Bij mensenhandelaren 
bestaat daardoor een prikkel op zoek te gaan naar gemeenten 
die geen beleid hebben of dat niet of nauwelijks handhaven. 
De inwerkingtreding van de nieuwe prostitutiewet is een eerste 
stap. De verdere invulling van het prostitutiebeleid is een verant-
woordelijkheid van gemeenten. Het is zaak dat zij zoeken naar 
regionale samenwerking, om beleid op elkaar af te stemmen en 
daardoor te voorkomen dat sommige plekken aantrekkelijker 
worden voor mensenhandelaren dan andere. 

Het minder kwetsbaar maken van de prostitutiebranche vraagt 
om meer dan wet- en regelgeving alleen. Zo is toezicht en 
handhaving van prostitutiebeleid van cruciaal belang. Ook is het 
belangrijk de positie van prostituees te verbeteren. Gemeenten 
zouden het verbeteren van de positie nadrukkelijk in hun beleid 
moeten opnemen. 

Ook klanten hebben een verantwoordelijkheid in het vermin- 
deren van de kwetsbaarheid van de prostitutiebranche. Inzet van 
het strafrecht is daartoe één van de middelen. De wetgever wordt 
aanbevolen om diegene strafbaar te stellen die gebruik maakt 
van de seksuele diensten van een prostituee terwijl hij weet of 
redelijkerwijs moet vermoeden dat hij of zij daartoe is gedwongen  
of bewogen, en dus een slachtoffer is van mensenhandel.



‘Te weinig aandacht gaat uit 
naar uitbuiting buiten de 
seksindustrie. 
Het is belangrijk alert te 
blijven op nieuwe soorten 
mensenhandel’

Uitbuiting kan velerlei gedaanten aannemen en doet zich overal 
voor. Niet alleen in de seksindustrie, óók daarbuiten. 

Veelgenoemde sectoren zijn de land- en tuinbouw en de horeca, 
waarin arbeidsuitbuiting kan voorkomen. Naar deze vorm van 
uitbuiting gaat te weinig aandacht uit, constateert de Nationaal 
rapporteur. In de samenleving en bij instanties blijft het hard-
nekkige beeld bestaan dat het gaat om een ‘minder erge vorm’ 
van uitbuiting. Voorbeelden uit de rapportage bewijzen het 
tegendeel: net als seksuele uitbuiting ondermijnt ook deze vorm 
van mensenhandel de samenleving. 

Naast arbeidsuitbuiting zijn de laatste tijd nieuwe fenomenen 
met uitbuiting in verband gebracht, zoals gedwongen bedelarij 
of het onder dwang aanvragen van toeslagen. Het is belangrijk 
dat de overheid is voorbereid op het ontstaan van deze nieuwe 
vormen van mensenhandel. Bewustwording en training zijn 
hiertoe cruciaal. Ook het identificeren van nieuwe partners in de 
strijd tegen mensenhandel is belangrijk. Als een nieuwe vorm 
van mensenhandel wordt ontdekt, moet de vraag worden gesteld 
welke instantie, binnen de overheid en daarbuiten, de bevoegd-
heden heeft om effectief in te grijpen. 

Omdat ook uitbuiting buiten de seksindustrie zich vaak aan het 
zicht van samenleving en instanties onttrekt, moet er actief naar 
worden gezocht. Dat vergt dat de aanpak van uitbuiting buiten 
de seksindustrie een beleidsprioriteit wordt. Creatieve opsporing 
moet worden gevolgd door effectieve vervolging. 

De ministers van Veiligheid en Justitie en Sociale Zaken en 
Werkgelegenheid wordt aanbevolen meer aandacht te besteden 
aan de aanpak van deze vorm van uitbuiting. Bovendien moeten 
organisaties die te maken krijgen met nieuwe vormen van men-
senhandel blijvend investeren in training en bewustwording en 
het omgaan met signalen van mensenhandel. 

Slachtoffers, sectoren van uitbuiting (2011)

Uitbuiting in de
seksindustrie

Huishoudelijk werk Horeca
Drugshandel

Criminaliteit

Au-pair

Land- en tuinbouw

Uitbuiting buiten 
de seksindustrie

Schoonmaakwerk

Sector onbekend

 (Nog) niet gewerkt

Onbekend

Sectoren van uitbuiting buiten de seksindustrie (2011)



‘Bescherming van slachtoffers 
is alleen succesvol als 
opsporing en zorg op elkaar  
zijn aangesloten’

Spelers uit de zorg - zoals jeugdzorg, GGZ-, en zorg- en opvan-
ginstellingen - kunnen een belangrijke taak vervullen bij het 
signaleren van mogelijke slachtoffers en spelen een centrale rol 
waar het gaat om de bescherming van slachtoffers. Alleen als au-
toriteiten uit de verschillende ketens met elkaar samenwerken, 
kan bescherming effectief zijn.

In Nederland is de afgelopen jaren stevig geïnvesteerd in de 
samenwerking op regionaal en lokaal niveau. Zo beschikt Neder-
land over Regionale Informatie- en Expertise Centra (RIEC’s) en 
Veiligheidshuizen, twee samenwerkingsverbanden waarbinnen 
zowel georganiseerde misdaad als lokale criminaliteit kunnen 
worden aangepakt. Verschillende instanties zitten binnen deze 
samenwerkingsverbanden aan tafel, om hun activiteiten zo 
goed mogelijk op elkaar af te stemmen. De verbinding tussen 
de verschillende samenwerkingsverbanden is essentieel, zowel 
om hiaten in de aanpak van mensenhandel als dubbel werk te 
voorkomen. 

Hoewel de structuren in Nederland aanwezig zijn om de zorg 
met de handhaving, opsporing en vervolging te verbinden, blijkt 
dat in de praktijk lastig. Door de inwerkingtreding van een nieuw 
convenant is het bijvoorbeeld niet meer mogelijk dat de zorg 
binnen RIEC-verband aanzit met de andere instanties. Binnen 
Veiligheidshuizen is hiervan wel sprake. Het is daarom des te 
belangrijker dat de verbinding wordt gezocht tussen RIEC’s en 
Veiligheidshuizen. 

Verbinding is het sleutelwoord, want het wiel hoeft met het 
bestaan van RIEC’s en Veiligheidshuizen niet opnieuw te worden 
uitgevonden. De minister van Veiligheid en Justitie wordt aanbe-
volen de verbinding tussen RIEC’s en Veiligheidshuizen te bevor-
deren. Zelf dienen de samenwerkingsverbanden zorg te dragen 
voor de noodzakelijke verbinding tussen hun organisaties.

Uitbuiting in de
seksindustrie



De Nationaal rapporteur 
rapporteert over de aard en 
omvang van mensenhandel 
en seksueel geweld tegen 
kinderen in Nederland

Wat is mensenhandel?
Mensenhandel is uitbuiting of in elk geval daarop gericht. Het 
gaat in feite om alle arbeid- of dienstverlening die onder dwang 
- in ruime zin - moet worden verricht en waarvoor mensen dus 
niet vrijwillig kiezen. Mensenhandel en uitbuiting kunnen,  
maar hoeven niet gepaard te gaan met slechte werk- en leefom-
standigheden. 

Wat doet de Nationaal rapporteur mensenhandel en 
seksueel geweld tegen kinderen?
De Nationaal rapporteur mensenhandel en seksueel geweld 
tegen kinderen rapporteert over de aard en omvang van  
mensenhandel en seksueel geweld tegen kinderen in  
Nederland. De rapporteur monitort de effecten van het beleid 
dat op deze terreinen wordt gevoerd, signaleert knelpunten  
en doet aanbevelingen om de aanpak van deze thema’s te  
verbeteren. De Nationaal rapporteur heeft geen opsporings- 
bevoegdheden en is geen klachteninstantie. De rapporteur heeft 
internationaal een unieke onafhankelijke positie ten opzichte 
van de regering en geldt zowel nationaal als internationaal als 
autoriteit. 

Wie is de Nationaal rapporteur?
De Nationaal rapporteur is Corinne Dettmeijer-Vermeulen. 
Dettmeijer-Vermeulen werkte jarenlang als rechter, laatstelijk 
als vice-president van de Rechtbank Den Haag. Daarvoor was zij 
officier van justitie. 

De Nationaal rapporteur wordt in haar werkzaamheden onder-
steund door een team van onderzoekers afkomstig uit diverse 
disciplines, waaronder de rechtsgeleerdheid, criminologie, 
antropologie, politicologie, filosofie en sociale psychologie. 

Welke activiteiten verricht de Nationaal rapporteur?
De Nationaal rapporteur brengt zowel rapportages als deel-
onderzoeken uit. Deze bevatten naast aanbevelingen om de 
aanpak van mensenhandel en seksueel geweld tegen kinderen 
te verbeteren informatie over relevante wet- en regelgeving, 
preventie, opsporing en vervolging van daders en hulpverlening 
aan slachtoffers. De Nationaal rapporteur verzamelt kwantita- 
tieve en kwalitatieve gegevens door middel van eigen onderzoek, 
door onderzoek van externe databases en door het organiseren 
en bijwonen van meetings en conferenties. De rapporteur neemt 
deel aan verscheidene taskforces en expertgroepen op het gebied 
van mensenhandel en seksueel geweld tegen kinderen. Ook op 
internationaal niveau is de Nationaal rapporteur actief. Zo advi-
seert zij binnen een netwerk van rapporteurs ook het te voeren 
Europees beleid inzake de bestrijding van mensenhandel.

Postadres
Postbus 20301 
2500 EH Den Haag

Telefoon: 070 370 45 14
www.nationaalrapporteur.nl 


