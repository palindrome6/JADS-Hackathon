









































Microsoft Word - Persbericht Nationaal Rapporteur Mensenhandel.doc


“Overheid moet geen afbreuk doen aan bescherming slachtoffers 
mensenhandel” 

Dat zegt Nationaal Rapporteur Mensenhandel Corinne Dettmeijer in reactie op het voorgenomen 
beleid van minister Leers ten aanzien van de bedenktijd voor buitenlandse slachtoffers van 
mensenhandel. Minister Leers wil een deel van hen korten op hun bedenktijd. Welk probleem hij 
daarmee beoogt te verhelpen, is onduidelijk.  Mede op basis van het onderzoek dat zij vandaag, 11 
juni 2012, aan de minister aanbiedt, vraagt Dettmeijer de minister om zijn beleid op dit punt te 
heroverwegen.  

Nu is het nog zo dat ieder buitenlands slachtoffer van mensenhandel recht heeft op een periode van 
drie maanden, waarin hij of zij tot rust kan komen en kan beslissen over het doen van aangifte of het 
meewerken aan politieonderzoek. Als het aan de minister ligt, komt hier verandering in. Hij wil een 
onderscheid maken tussen slachtoffers die nog in de mensenhandelsituatie verkeren of korter dan 
drie maanden uit die situatie zijn geraakt enerzijds en slachtoffers die al langer aan die situatie zijn 
ontsnapt anderzijds. Voor die laatste groep wil hij de bedenktijd afschaffen. 

Volgens de Nationaal Rapporteur is dat geen goed idee. De periode van drie maanden is ook voor 
deze groep van groot belang, aangezien slachtoffers vaak uit traumatische situaties komen. Ook zij 
hebben de rust en de hulp nodig om tot een geïnformeerde beslissing te komen of zij aangifte willen 
of kunnen doen. Medewerking van het slachtoffer is van groot belang voor het politieonderzoek en is 
essentieel in een effectieve strijd tegen mensenhandel. Mede daarom moeten slachtoffers goed 
worden behandeld. Bovendien staat de voorgestelde maatregel op gespannen voet met Europese 
wetgeving. 

Uit onderzoek van Dettmeijer blijkt dat de aannames waarop Leers zijn beleid baseert deels onjuist 
zijn. De Nationaal Rapporteur deed onderzoek naar geseponeerde mensenhandelzaken en kreeg 
daarvoor inzage in mensenhandeldossiers van de Immigratie‐ en Naturalisatiedienst en het Openbaar 
Ministerie. Hieruit blijkt dat, in tegenstelling tot veel gehoorde geluiden, meer dan de helft van de 
slachtoffers niet eerder een vreemdelingrechtelijke procedure doorliep. Degenen die dat wel deden, 
doorliepen meestal één procedure. Daarnaast stapt de meerderheid van de slachtoffers gemiddeld al 
binnen één maand na de uitbuitingssituatie naar de politie. 

Noot voor de redactie 
Voor meer informatie kunt u contact opnemen met Verena Elders, 070‐3703092 / 06‐50521195. 
Het onderzoek “Opsporing van mensenhandel en de B9‐regeling. Vreemdelingrechtelijke en 
strafrechtelijke aspecten van mensenhandelzaken” is te vinden op www.bnrm.nl  

 


