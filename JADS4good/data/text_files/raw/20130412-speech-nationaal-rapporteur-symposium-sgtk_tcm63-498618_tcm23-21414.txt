
















































20130412 Speech CD Symposium Seksueel geweld tegen kinderen


1 

 

Speech van de  

Nationaal Rapporteur Mensenhandel en Seksueel Geweld tegen Kinderen 

Corinne Dettmeijer-Vermeulen 

ter gelegenheid van  

symposium Seksueel Geweld tegen Kinderen 

Den Haag, 12 april 2013 

 

 

Welkom, 

In mijn vorige leven was ik kinderrechter. Ik dacht altijd dat ik dit mijn hele leven zou 
kunnen blijven doen. Tot ik ermee ophield: de dagelijkse verhalen over de ellende waarin 
kinderen zich soms bevinden vroegen meer dan ik dacht.  
 
U kent ze wel, die verhalen. De één meer van nabij dan de ander, maar de impact is hetzelfde. 
Het doel van uw betrokkenheid ook: het stoppen ervan. Niet dat dat makkelijk is. Naar eigen 
zeggen is 20% van de meisjes en 4% van de jongens ooit slachtoffer geweest van een vorm 
van seksueel geweld. Seksueel geweld tegen kinderen is geen incident.  
 

Wanneer we denken aan seksueel geweld tegen kinderen denken wij vandaag vooral aan de 
Robert M.’s, de kinderverkrachters, de pedofiele priesters. Wanneer we denken aan seksueel 
geweld tegen kinderen denken wij vandaag vaak aan institutionele settings: de kerk, de 
jeugdzorg, het kinderdagverblijf.  
 
De meeste kinderen groeien niet op in een jeugdzorginstelling en ook niet in een katholiek 
internaat. De meeste kinderen zijn ook te oud voor een kinderdagverblijf. Dat wil niet zeggen 
dat zij daarmee veilig zijn. Dat hoef ik u niet te vertellen.  
 
Denk bijvoorbeeld aan  het meisje dat door haar vader stelselmatig misbruikt wordt, de 
aardige oom die zijn neef betast, het meisje dat met haar vriendje pikante foto’s uitwisselt, 
niet vermoedend dat hij ze aan zijn vrienden doorstuurt, en die vrienden weer aan hun 
vrienden. U ziet ze allemaal voorbijkomen.   
 
Wanneer we denken aan de bestrijding van seksueel misbruik, denken wij vandaag vaak aan 
commissies: Gunning, Deetman, Samson. Zij onderzochten het misbruik in die instituties. 
Vele waardevolle aanbevelingen waren het resultaat. De rapporten Samson en Deetman 
bestreken beide de periode vanaf 1945 tot heden. Seksueel geweld tegen kinderen in de 
katholieke kerk,  in de jeugdzorg, het was geen incident. De commissies Gunning, Samson en 
Deetman bestaan inmiddels niet meer. Het misbruik wel. Het is geen incident en het kan ieder 
kind, nog steeds, overkomen. 
 
Een structureel probleem vergt structurele aandacht. Daarom is het goed dat ik, als Nationaal 
Rapporteur Mensenhandel en Seksueel Geweld tegen Kinderen, de taak heb gekregen die 
structurele aandacht te bieden. Dat was één van mijn aanbevelingen in 2011, en ik ben blij dat 



2 

 

de ministeries van Veiligheid en Justitie en van Volksgezondheid, Welzijn en Sport mij die 
taak hebben gegeven.  
 
De ‘Nationaal Rapporteur Mensenhandel en Seksueel Geweld tegen Kinderen’ (en zoals mijn 
medewerkers zeggen ‘wellicht overige ellende’). U heeft die naam in de afgelopen maanden 
regelmatig voorbij horen komen, als mijn onderzoekers bij u langskwamen. U heeft hen 
regelmatig gevraagd die naam even te herhalen, wat langzamer. Wie is die rapporteur? 

De Nationaal Rapporteur Mensenhandel bestaat sinds 2000, ikzelf bekleed de functie sinds 
2006. In 2009 werd Kinderpornografie aan mijn mandaat toegevoegd. Ik concludeerde in de 
Eerste Rapportage Kinderpornografie echter dat kinderpornografie niet los valt te zien van 
seksueel geweld tegen kinderen. Kinderpornografie ís seksueel geweld tegen kinderen – op 
afbeeldingen. Daarmee is los rapporteren over die afbeeldingen niet logisch en niet zinvol. 
 
Sinds 2012 is mijn mandaat dus uitgebreid met seksueel geweld tegen kinderen. Heel recent 
is mijn taak wettelijk verankerd door de Tweede Kamer, en zal hiermee structureel worden.  

Dat aanvullend mandaat is: Ten eerste, rapporteren over aard en omvang van seksueel geweld 
tegen kinderen. Ten tweede: het doen van aanbevelingen voor beleid ter verbetering van de 
aanpak van seksueel geweld tegen kinderen. Ten derde, het monitoren van effecten van 
beleid op deze aard en omvang. Zorgen dat de aanpak van seksueel geweld tegen kinderen 
verbetert, dus. Structureel: Monitoren is iets van de lange adem. Een momentopname toont 
geen ontwikkeling. Om aanbevelingen voor beleid te doen en vervolgens te weten of ze 
werken moet over beleid eerst besloten worden, het moet worden geïmplementeerd, en tot 
slot moet het ook de tijd krijgen zijn uitwerking te hebben. Alleen een aanbeveling doen is 
dus niet genoeg.  
 
Goed, wat is nu mijn doel? Natuurlijk, ieder kind dat slachtoffer wordt van seksueel geweld, 
is er één teveel. Maar, als we ons ten doel stellen nooit meer één kind misbruikt te zien 
worden, dan zijn we gedoemd te falen. Hoe graag we soms ook willen, zo ver reikt onze arm 
niet. Hoe ver dan wel? In de nationale prevalentiemonitor kindermishandeling van 2010 
wordt op basis van zelfrapportage geschat dat 5,7% van de tieners het afgelopen jaar 
slachtoffer is geworden van ongewenst seksueel gedrag. Wanneer professionals die met 
tieners werken gevraagd wordt ieder vermoed slachtoffer van seksueel geweld te noteren, valt 
de schatting een stuk lager uit: minder dan 1%. Zelfs expliciet gevraagd zien zij dus slechts 
een fractie.  
 
Waarom? Omdat de gevolgen niet altijd zichtbaar zijn. Omdat niet ieder geval van seksueel 
ongewenst gedrag überhaupt gevolgen heeft. Maar ook omdat slachtoffers zich schamen. Of 
omdat slachtoffers soms niet weten dat ze dat zijn, slachtoffer. Of omdat ze niet geloofd 
worden. Dáár kunnen we wel wat aan doen.  
 
Het Klokhuis zendt deze maand een serie afleveringen over kindermishandeling uit, 
waaronder één over seksueel misbruik. Op de website richt het programma zich alvast tot 
slachtoffers: “Niet-leuke geheimen zijn geheimen waar je met niemand over mag praten en 
waar je bang en verdrietig van wordt. Als iemand zegt dat je een geheim nooit mag 
doorvertellen omdat er dan iets vreselijks gebeurt, dan is dat een niet-leuk geheim. Niet-leuke 
geheimen moet je altijd aan iemand vertellen.” 
 
Dat moet ieder kind horen. Van het klokhuis, van de ouders, van de school. En áls een kind 
het geheim vertelt? Of het geheim gezien wordt?  



3 

 

Een volwassene die seks heeft met een kind, dat willen we soms niet geloven. Het kind dat 
met zijn niet-leuke geheim naar de juf gaat maar niet geloofd wordt, wordt nóg eenzamer.  
 
De moeders die met hun vermoedens bij het Hofnarretje aanklopten en afgewimpeld werden 
kopen nu niks voor hun gelijk. Maar denk ook aan het meisje dat met haar kersverse vriendje 
mee naar huis gaat, maar daar koudwatervrees krijgt en hem, zonder succes, uit haar 
onderbroek probeert te houden. Als zij dan naar de politie stapt, wordt ze serieus genomen? 
En krijgt hij te horen dat wat hij deed verkrachting was? 
 
In de basiscursus zeden voor OM en rechters is veel aandacht voor valse aangiftes. Valse 
aangiftes zijn inderdaad een probleem. Maar wat weegt zwaarder: het ten onrechte opnemen 
van een aangifte, of het ten onrechte ongemoeid laten van een dader?  
 
In de eerste rapportage kinderpornografie adviseerde ik bij verdenkingen van seksueel 
geweld tegen kinderen standaard gegevensdragers in beslag te nemen. Wellicht is het 
misbruik ook vastgelegd, en verspreid. Dit is voor slachtoffers geen verwaarloosbaar detail. 
Zijn we ons daarvan voldoende bewust?  
 
Als er aangifte gedaan wordt, dan moet soms forensisch onderzoek uitgevoerd worden. Wist 
u dat forensisch artsen soms op foto niet het onderscheid zien tussen de vagina en de anus 
van een klein kind? Kunnen zij dan eventuele sporen van misbruik, of de afwezigheid ervan, 
wel op waarde schatten?  
 
Bij ieder slachtoffer hoort een dader. De vader, de  zwemleraar, het ex-vriendje. Krijgt hij de 
straf die hij verdient? En krijgt hij de behandeling die hij nodig heeft? Soms is er sprake van 
een stoornis en kan TBS in beeld komen. Soms weegt de persoonlijke leefwereld zwaar mee. 
Wordt de bejegening van de dader voldoende gezien als preventie van volgend misbruik? En 
áls dus die aangifte gedaan is, het bewijs rond, de dader veroordeeld is? Krijgt het kind dan 
de bescherming die het verdient? 
 
In december werd een man die meermalen had gefilmd hoe hij zijn stiefdochter verkrachtte 
niet veroordeeld tot een celstraf, omdat ‘dat het gezin zou ontwrichten’. Dit terwijl ‘ernstig 
rekening gehouden’ moest worden met recidive. De man woont nog altijd met zijn vrouw, 
stiefdochter en minderjarige dochter. Hoe vinden die kinderen dat eigenlijk? Veel vragen. 
Naar het antwoord zijn mijn onderzoekers en ik momenteel op zoek. Daar zal Laura Menenti 
u zo meer over vertellen.  
 
Maar vooral wil ik vandaag luisteren. U bent de expert. Wat maakt u mee? Waar loopt u 
tegenaan? Wat gaat er goed? Wat moet beter? Mijn medewerkers zijn bij velen van u langs 
geweest. Nu al wil ik u danken voor de warme ontvangst. Ik ben blij dat ik nu ú hier in zulke 
grote getale mag ontvangen. 
 
Zoals u merkt aan alle vragen, zal mijn eerste rapportage seksueel geweld tegen kinderen het 
terrein in de volle breedte bestrijken, van het signaleren van seksueel geweld tot aan het 
behandelen van daders.  
 
De sprekers van vandaag vormen een voorproefje: Jan-Dirk Sprokkereef van Jeugdzorg 
Nederland. Hoe op basis van kinderpornografisch beeldmateriaal slachtoffers opgespoord en 
ontzet worden hoort u van Felix Zanderink van de politie. Iva Bicanic vertelt hoe het 
Centrum Seksueel Geweld geïntegreerde hulp biedt aan slachtoffers van acuut seksueel 



4 

 

geweld. Hoe een pleger van seksueel geweld het beste behandeld kan worden hoort u van Jan 
Hendriks van de Waag.  

U vertegenwoordigt hier 41 organisaties. U werkt allen samen in de bestrijding van seksueel 
geweld tegen kinderen. Onvermijdelijk ontstaan daarbij spanningen. De meest effectieve 
behandeling van een dader is niet per definitie de beste bescherming van zijn slachtoffer, de 
beste hulpverlening aan een slachtoffer is niet per definitie de maatschappelijk meest 
gewenste afhandeling. 

In twee paneldiscussies wil ik u daarom vandaag uitnodigen over deze punten met elkaar in 
gesprek te gaan. Zedenrechercheur Yet van Mastrigt en AMK-vertrouwensarts Henrique 
Sachse zullen met elkaar spreken over de verschillende afwegingen die voor hulpverlening en 
opsporing gemaakt kunnen worden. Peter Oskam van het CDA in de Tweede Kamer en Jan 
Willem van den Berg zullen van gedachten wisselen over hoe TBS wel en niet kan bijdragen 
aan de bestrijding van seksueel geweld tegen kinderen. 
 
Vanmiddag zal meer vragen dan antwoorden oproepen. Dat is de bedoeling: voor het 
antwoord verwijs ik u alvast naar onze eerste rapportage seksueel geweld tegen kinderen. Ik 
hoop dat u er na vanmiddag reikhalzend naar uitziet. 


