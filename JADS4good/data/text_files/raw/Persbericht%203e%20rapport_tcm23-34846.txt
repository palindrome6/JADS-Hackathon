









































Microsoft Word - Document4


 
PERSBERICHT 
20 juni 2004 
 
 
Nationaal Rapporteur Mensenhandel biedt derde rapportage aan  
 
 
Mensenhandel is een ernstige vorm van, vaak georganiseerde en grensoverschrijdende,  
criminaliteit, waarbij fundamentele rechten van mensen worden geschonden. Mensenhandel  
moet dan ook krachtig bestreden worden. 
Gedegen informatie is van belang voor het maken van beleid op dit terrein. De Nationaal  
Rapporteur Mensenhandel heeft tot taak informatie te verzamelen en hierover aan de  
Nederlandse regering te rapporteren. Op 20 juni, 10 uur, biedt zij haar derde rapportage aan.  
Minister Donner zal deze, namens de regering, in ontvangst nemen.  
De derde rapportage bevat informatie over wet- en regelgeving, slachtoffers, hulpverlening en  
belangenbehartiging, bestuurlijke handhaving, opsporing en vervolging. Daarnaast bevat het  
rapport conclusies en aanbevelingen, waarvan een aantal in dit persbericht is opgenomen.  
 
Uitbuiting werknemers buiten de seksindustrie  
In Nederland is mensenhandel tot nu toe gericht op uitbuiting in de seksindustrie. In het  
wetsvoorstel dat momenteel in parlementaire behandeling is (art. 273a Sr. komt in de plaats  
van het huidige mensenhandelartikel 250a), heeft mensenhandel ook betrekking op uitbuiting  
in andere arbeidssectoren. Er zal door de wetgever scherper afgebakend moeten worden wat  
daaronder valt om strafrechtelijk mensenhandel genoemd te worden. Zo moet in elk geval  
duidelijk zijn dat mensenhandel zich niet richt op elke afwijking van de normale  
arbeidsverhoudingen (bijvoorbeeld bij illegale arbeid), maar op die ernstige  
misstanden/excessen, die als een schending van fundamentele mensenrechten gelden.  
 
Betere regelingen voor (verschillende typen) slachtoffers van mensenhandel  
Met de bovenstaande wetswijziging worden ook personen die in andere arbeidssectoren dan  
de seksindustrie zijn uitgebuit beschouwd als slachtoffers van mensenhandel. Ook voor deze  
groep moet voorzien worden in opvang en hulpverlening en - voor buitenlandse slachtoffers -  
een tijdelijke verblijfsvergunning (om beschikbaar te zijn voor autoriteiten bij opsporing en  
vervolging van verdachten). Dit betekent ondermeer dat de B9-regeling moet worden  
aangepast.  
Gedwongen tewerkstelling en/of uitbuiting in de seksindustrie kan echter een grotere impact  
hebben op het psychisch en fysiek welbevinden van een persoon dan soortgelijk misbruik in  
bijvoorbeeld de horeca of de tuinbouw. Aanbevolen wordt derhalve om na te gaan of het –  
ondermeer in de B9-regeling – gewenst is te differentiëren naar typen slachtoffers.  
Ook buitenlandse slachtoffers die geen aangifte (durven te) doen, maar waarvan duidelijk is  
dat zij wel slachtoffer zijn van mensenhandel, zouden (in afwachting van een verantwoorde  
terugzending) in aanmerking moeten komen voor aansluitende opvang en hulp.  
Voor alle slachtoffers van mensenhandel moet tijdig voldoende juridische bijstand  
beschikbaar zijn; zij dienen ook beter geïnformeerd te worden over het verloop van de  
(straf)procedure, waardoor zij hun belangen beter kunnen bewaken.  
 
Bescherming slachtoffers in land van herkomst  
Buitenlandse slachtoffers van mensenhandel worden op dit moment – al dan niet na  
medewerking aan de opsporing en vervolging van verdachten – naar het land van herkomst  



 
terug gestuurd, ongeacht of daar voorzien is in enige vorm van bescherming. De Nationaal  
Rapporteur Mensenhandel pleit er dan ook voor dat maatregelen worden genomen om  
revictimisatie en represailles tegen deze slachtoffers (en/of hun familie) te voorkomen.  
Hiertoe zou vooraf per individueel geval – indien gewenst – een risico-analyse moeten  
worden uitgevoerd. Daarbij moet gebruik worden gemaakt van algemeen geformuleerde  
minimumcondities voor een verantwoorde terugzending. Er zal intensiever samengewerkt  
moeten worden met autoriteiten en instellingen in de landen van herkomst. Het bestaan van  
dergelijke voorzieningen kan slachtoffers er overigens ook eerder toe brengen mee te werken  
aan de opsporing en vervolging van verdachten. Dit is van belang, omdat effectieve repressie  
maakt dat daders niet ongestoord kunnen voortgaan en zo nieuwe slachtoffers kunnen maken.  
Daarmee is ook de preventie gediend.  
 
Bestuurlijke handhaving seksindustrie en mensenhandel  
De opheffing van het algemeen bordeelverbod had tegelijk ten doel de aanpak van  
mensenhandel aan te scherpen. Adequaat en vasthoudend bestuurlijk optreden in de legale en  
gereguleerde seksindustrie is daarvoor van groot belang, zodat in elk geval die sector  
gevrijwaard wordt/blijft van mensenhandel. Daarnaast moeten meer inspanningen worden  
verricht om mensenhandel in de illegale, niet-gereguleerde en moeilijk te controleren delen  
van de seksindustrie op te sporen.  
 
Internationaal  
Er is haast geboden met de ratificatie van het VN Protocol Mensenhandel, wil Nederland de  
aansluiting met internationale ontwikkelingen op dit gebied – ook op uitvoeringsniveau – niet  
verliezen. De Nederlandse strafwetgeving wordt al aangepast (art. 273a, zie eerder). De  
wetgever moet zijn aandacht dan ook richten op de totstandkoming van de verdere benodigde  
uitvoeringsregelgeving en de noodzakelijke middelen daarvoor beschikbaar stellen.  
 
Nationaal actieplan  
De aangekondigde kabinetsreactie op de derde rapportage van de Nationaal Rapporteur  
Mensenhandel en het daarop volgende parlementaire debat zullen duidelijk moeten maken  
welke aanbevelingen worden opgepakt en met welke prioriteit. De tijd is aangebroken dat niet  
volstaan kan worden met mooie woorden, in de zin van het - herhaald - toekennen van  
prioriteit aan deze verwerpelijke vorm van criminaliteit. Ook een nationaal actieplan is nodig  
om daadwerkelijk gestalte te geven aan de beleden goede voornemens. De regering wordt  
opgeroepen daaraan vorm en uitvoering te geven.  
 
Informatie over het rapport  
Het derde rapport van de Nationaal Rapporteur mensenhandel wordt u op verzoek gemaild.  
Bel, als u het wilt ontvangen, telefoonnummer 070 370 4514 of e-mail  
g.baboeram@minjus.nl.  
Voor nadere informatie kunt u contact opnemen met mw. mr. A.G. Korvinus, Nationaal  
Rapporteur Mensenhandel, of met mw. dr. M. Smit, senior onderzoeker bij het Bureau  
Nationaal Rapporteur Mensenhandel. Telefoonnummer 070 370 4514 of e-mail  
m.smit@minjus.nl  
 
Persbericht uitgegeven door Bureau Nationaal Rapporteur Mensenhandel  
 


