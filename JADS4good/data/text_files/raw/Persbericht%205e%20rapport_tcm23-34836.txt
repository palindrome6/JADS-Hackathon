









































Microsoft Word - Persbericht 5e rapport


PERSBERICHT 
15 juni 2007 
 
Nationaal Rapporteur Mensenhandel biedt vijfde rapportage aan  
 
Op 15 juni biedt mw. Dettmeijer, nationaal rapporteur mensenhandel (NRM), de vijfde 
mensenhandelrapportage aan. Minister Hirsch Ballin zal deze, namens de regering, in 
ontvangst nemen.  
Naast de gebruikelijke thema’s, zoals wet- en regelgeving, slachtoffers, bestuurlijke 
handhaving, opsporing en vervolging, in dit rapport voor het eerst uitgebreid aandacht voor 
uitbuiting in arbeidssituaties buiten de seksindustrie. 
 
Uitbuiting buiten de seksindustrie 
Sinds 1 januari 2005 is ook uitbuiting in andere sectoren dan de seksindustrie strafbaar als 
mensenhandel. Daarbij heeft de wetgever niet scherp afgebakend waar slecht werkgeverschap 
overgaat in slavernijachtige praktijken die je als mensenhandel kunt kwalificeren. Tot nu toe 
kwamen twee zaken (betreffende hennepknippen respectievelijk Chinese horeca) voor de 
Nederlandse rechter. Die leidden tot vrijspraak van mensenhandel in eerste aanleg. De NRM 
volgt de jurisprudentie betreffende de grenzen van het begrip uitbuiting op de voet. Het is 
echter evident dat overige uitbuiting in Nederland voorkomt. De rapportage bevat diverse 
casus variërend van misstanden die arbeidsrechtelijk aangepakt zouden moeten worden tot 
excessieve uitbuitingssituaties waarin basale rechten van slachtoffers worden geschonden en 
die zonder twijfel als voorbeelden van mensenhandel kunnen worden beschouwd.  
 
Uitbuiting binnen de seksindustrie 
Ook uitbuiting binnen de seksindustrie komt nog steeds voor, zelfs -  ruim zes jaar na de 
opheffing van het algemeen bordeelverbod - in de vergunde sector. Dit is niet acceptabel en 
de NRM pleit dan ook voor een aangescherpt landelijk kader voor het prostitutiebeleid waarin 
gemeenten hun zaken op dit terrein niet - zoals nu - kunnen, maar moeten regelen. 
 
De slachtoffers 
In de positie van slachtoffers is een en ander verbeterd, althans voor degenen die meewerken 
aan opsporing en vervolging. Zo geldt de B9 (tijdelijke verblijfsvergunning) nu ook voor 
slachtoffers van overige uitbuiting en zijn de mogelijkheden voor voortgezet verblijf 
verruimd. Aan de positie van het slachtoffer valt in de praktijk echter nog veel te verbeteren, 
ook in en rond diens positie in het strafproces. Zo is het voor slachtoffers niet eenvoudig 
geleden schade vergoed te krijgen. De NRM gaat de positie van het slachtoffer in de komende 
periode nader onderzoeken. 
 
Mensenhandel met het oog op orgaanverwijdering 
Er zijn nauwelijks aanwijzingen dat mensenhandel gericht op orgaanverwijdering in 
Nederland voorkomt. Het tekort aan beschikbare organen voor transplantatie kan daar wel toe 
leiden. Nederlandse betrokkenheid bij orgaantoerisme en orgaanhandel (commerciële 
transplantatie) komt voor, zij het op kleine schaal. Bij orgaandonatie bij leven moet 
waakzaamheid betracht worden ten aanzien van mogelijke onvrijwilligheid. 
 
Verbeteren van de aanpak van mensenhandel 
De NRM heeft tot taak de Nederlandse regering te informeren over mensenhandel en te 
adviseren over de aanpak ervan. Er gebeurt op dit terrein veel, maar het is nog niet genoeg. 
De rapportage bevat meer dan 60 aanbevelingen over een veelheid aan onderwerpen, 



waaronder wet- en regelgeving, voorlichting, hulpverlening aan slachtoffers, opsporing - met 
extra aandacht voor financieel rechercheren -, vervolging en berechting. 
 
Veel van de aanbevelingen gaan over het daadwerkelijk in de praktijk brengen van wat op 
papier al geregeld is. Een Task Force mensenhandel, waarin alle relevante ketenpartners 
vertegenwoordigd zijn, zou daarin een stimulerende en faciliterende rol kunnen hebben.   

Informatie over het rapport 
Het vijfde rapport van de Nationaal Rapporteur mensenhandel wordt u op verzoek gemaild. 
Bel, als u het wilt ontvangen, telefoonnummer 070 3704514 of mail g.baboeram@minjus.nl 
Voor nadere informatie kunt u contact opnemen met mw. mr. C.E. Dettmeijer-Vermeulen, 
Nationaal Rapporteur Mensenhandel, of met mw. dr. M. Smit, senior onderzoeker bij het 
Bureau Nationaal Rapporteur Mensenhandel. 
 
Persbericht uitgegeven door Bureau Nationaal Rapporteur Mensenhandel 
 
 
 


