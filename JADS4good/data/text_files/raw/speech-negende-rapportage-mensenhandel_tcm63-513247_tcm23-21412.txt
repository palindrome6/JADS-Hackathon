











































1 
 

 

Toespraak van de Nationaal rapporteur mensenhandel en seksueel geweld tegen kinderen, 

mr. C.E. Dettmeijer-Vermeulen 

Ter gelegenheid van de aanbieding van het rapport 

‘Mensenhandel. Negende rapportage van de Nationaal rapporteur’  aan minister Opstelten 

van Veiligheid en Justitie 

 

Den Haag, 10 september 2013. 

 

- Concept  -  

(kan afwijken van uitgesproken tekst) 

 

 

Excellentie, geachte aanwezigen, 

 

Mensenhandel is om ons heen. 

 

Vorige maand zag een conducteur van de NS op station Sittard twee jonge Hongaarse 

vrouwen, in het gezelschap van een oudere man. De vrouwen hadden tassen met lingerie bij 

zich. “Opvallend”, dacht hij. “Foute boel?” En hij meldde bij de politie dat het drietal in de 

trein naar Utrecht stapte. Door zijn oplettendheid kon de man anderhalf uur later door de 

politie worden aangehouden; inderdaad voor mensenhandel. Wat betekent dit bericht? Dat er 

sprake was van bewustzijn, dat signalen van mensenhandel zijn opgepikt en dat de 

conducteur niet alleen wist waar hij met die signalen terecht kon maar dat met zijn alertheid 

ook iets is gedaan. En dat is pure winst.  

 

Bewustwording, training en signalering. Sleutelwoorden als het gaat om het willen en 

vervolgens kunnen zien van mensenhandel. En dan te ageren. Dat de politie dat kan, is 

duidelijk, en dat moet zo blijven. Ook met de Nationale Politie. Het OM zet zich in met 

mensenhandelofficieren. En het zal u niet zijn ontgaan dat ook de rechtspraak zich thans 

specialiseert. Maar ook de Dienst Terugkeer & Vertrek identificeert per jaar in de 

terugkeerfase gemiddeld 35 buitenlandse slachtoffers van mensenhandel. Dat is het resultaat 

van het investeren in trainingen. 

 

Maar er is niet alleen goed nieuws.  

Er zijn blijvende zorgen en er komen nieuwe zorgen bij. 

 

Minderjarige slachtoffers mensenhandel 
Een blijvende zorg betreft het Nederlandse minderjarige slachtoffer, beter bekend onder de 

naam loverboyslachtoffer. Uw voorganger heeft die benaming willen veranderen in 

pooierboy. Dat is niet aangeslagen. Ik wil ook van die term ‘loverboy’ af en het duiden voor 

wat het is. Een loverboyslachtoffer is een slachtoffer van binnenlandse mensenhandel, 

mensenhandel waarbij slachtoffer en dader uit hetzelfde land afkomstig zijn, in casu 

Nederland. Dit kan zowel meerder- als minderjarige slachtoffers betreffen, maar ik beperk me 

hier tot de minderjarige slachtoffers.  

Wat weten we daarvan? Niet genoeg. We weten dat door de jaren heen ongeveer een derde 

van de geregistreerde slachtoffers uit Nederland komt; We weten ook dat ruim een derde 

daarvan minderjarigen betreft. En dat nog eens bijna de helft  tussen de 18 en 23 is waarbij 

verreweg de meesten net 18. Als we zouden kijken naar de leeftijd waarop het 



2 
 

slachtofferschap begon dan vrees ik dat we een veel grotere groep jongere kinderen terug 

zullen zien in de cijfers. Kortom: als we kijken naar wat we weten gaat het om een 

substantiële groep. Maar, en dat is waar ik nu met name de aandacht voor vraag, we hebben 

eigenlijk volstrekt onvoldoende zicht op de aard en omvang van die groep. 

Hoe komt dat? Een belangrijke oorzaak ligt in het feit dat binnen de jeugdzorg de signalen 

onvoldoende worden herkend en, zoal herkend, nauwelijks worden gemeld. Als ik spreek 

over jeugdzorg bedoel ik jeugdzorg in brede zin, dus niet alleen de Bureaus Jeugdzorg maar 

ik doel ook op bijvoorbeeld de Raad voor de Kinderbescherming, de Jeugd-GGZ en 

zorgteams op scholen. Deze instellingen worden ook bedoeld in zowel de EU-Richtlijn 

Seksuele uitbuiting van kinderen als de Richtlijn Mensenhandel. Daarin worden namelijk die 

instellingen aangesproken op hun verantwoordelijkheid, binnen hun overheidstaak, in de 

bescherming van deze kwetsbare groep.  

 

Er zijn plannen in de Rijksbrede Aanpak Loverboys uit 2011 die zich richten op verbetering, 

maar binnen de jeugdzorginstellingen is hiervoor weinig animo. Zonder gerichte training en 

een meldplicht lijkt de kans op het vergroten van signalering en registratie, en daarmee een 

beter inzicht in aard en omvang van het fenomeen, niet nabij.  En waarom is het herkennen 

van die signalen zo ingewikkeld? Wellicht zit hem dat in de benaming. Er wordt gesproken 

over meisjes met loverboyproblematiek, een van de vele problemen die pubermeisjes kunnen 

hebben.  

 

Onzin, het gaat om slachtoffers van mensenhandel. Het gaat niet aan dat 

jeugdzorgmedewerkers hun eigen invulling geven aan het loverboyfenomeen.  Dat zij bepalen 

of het feit dat een meisje wel of niet reeds in de prostitutie werkt, daarbij een rol speelt. Het is 

mensenhandel: dus artikel 273f van het Wetboek van Strafrecht moet leidend zijn bij de 

invulling van de definitie. En daarvoor is training nodig. Niet vrijblijvend zoals we tot nu toe 

gezien hebben maar verplicht. Om in lijn te komen met de twee relevante EU-Richtlijnen, die 

van mensenhandel en die van seksuele uitbuiting van kinderen. En om te voldoen aan de 

verplichtingen die het Europees Hof voor de Rechten van de Mens stelde in de Rantsev-zaak;  

een zaak waaraan uw ministerie eerder dit jaar een belangrijke conferentie wijdde. 

 

En natuurlijk moet die training en specialisatie zich ook uitstrekken tot de hulpverlening en 

de opvang. Ruim vijftien jaar kennen wij het fenomeen binnenlandse mensenhandel en de 

voornamelijk minderjarige slachtoffers. Natuurlijk moet gesproken worden over de beste 

vormen van opvang en hulpverlening en het is ook niet gek dat daarbij verschil van inzicht is 

Maar die discussies, debatten en expertmeetings moeten als uitgangspunt ook  kennis van 

mensenhandel hebben, en dat gaat verder dan kennis van puberproblematiek.  

 

Ik ben verheugd over de plannen die er zijn voor gespecialiseerde opvang en hulpverlening in 

de vorm van een pilot in Rotterdam. Hierbij wordt kennis van jeugdhulpverlening 

gecombineerd met kennis van mensenhandel. Ik ga ervan uit dat die pilot er komt. Maar één 

ding weet ik zeker: meisjes die niet als slachtoffer van mensenhandel worden herkend zullen 

nooit de bescherming krijgen die ze verdienen. Dat moet veranderen en dat is mijn eerste 

aanbeveling. 

 

 

 

 

 



3 
 

 

 

 

 

 

Nationaal verwijsmechanisme 

Mijn tweede aanbeveling betreft alle slachtoffers. Vanaf het moment dat een 

mensenhandelsituatie wordt ontdekt, moet duidelijk zijn wie wat voor het slachtoffer moet 

doen, en hoe. Ik beschrijf in mijn rapport de weg die het slachtoffer gaat vanaf het moment 

van signaleren tot en met de nazorg en zo nodig, bij buitenlandse slachtoffers, de terugkeer 

naar het land van herkomst. Ik beschrijf daarbij wat slachtoffers kan overkomen in de 

rechtszaal, maar ook wat het betekent als het onduidelijk is of kosten voor een tolk worden 

vergoed. Hoe de vreemdelingrechtelijke procedures beter kunnen worden benut. De hele weg 

die het slachtoffer aflegt zit vol hobbels en kuilen. Dat is niet nodig. Het slachtoffer mag door 

die hele procedure niet opnieuw slachtoffer worden.  

 

Secundaire victimisatie moet ten alle tijde worden voorkomen. Dat is ook de strekking van de 

EU-Richtlijn Mensenhandel waarvan de implementatie thans voorligt bij de Eerste Kamer. 

Om die weg voor het slachtoffer zoveel mogelijk glad te strijken is een alomvattende 

procesbeschrijving nodig. Dat noemen we in navolging van de mensenhandelrichtlijn een 

‘nationaal verwijsmechanisme’.  

 

Een bindend document dat beschrijft  welke stappen moeten worden gezet, op welke termijn 

en door wie. Dit document bestaat nog niet en moet er dus komen. Uit mijn rapport blijkt 

duidelijk welke elementen dat document op zijn minst moet bevatten. In ieder geval de 

stappen die  in verschillende separate procesbeschrijvingen al zijn opgenomen. Maar er is 

meer. Zoals uit mijn eerdere pleidooi moge blijken horen de jeugdzorginstellingen natuurlijk 

in dit document thuis.  

 

Steeds meer mogelijke slachtoffers komen in beeld en steeds meer vormen van mensenhandel 

worden gezien. De druk op de verschillende ketenpartners neemt daardoor toe. En daarmee 

de noodzaak van duidelijkheid over taken en verantwoordelijkheden. Daarom beveel ik U aan 

om zorg te dragen dat dit nationaal verwijsmechanisme wordt ontwikkeld, een soort 

spoorboekje voor de omgang met en de hulpverlening aan slachtoffers. 

Dat dus  niet vrijblijvend, maar bindend is.   

 

 

 

 

 

 

 

Mijn eerste aanbevelingen gaan over slachtoffers; mijn volgende aanbevelingen betreffen de 

prostitutiesector en de uitbuiting buiten de seksindustrie. 

 

Kwetsbaarheid prostitutiesector 
Prostitutie is geen synoniem voor mensenhandel. Wel is de prostitutiesector kwetsbaar voor 

mensenhandel. Het ideaalbeeld van mondige prostituees die zelf hiervoor kiezen wordt 

ondergraven door een harde realiteit. Een realiteit waarin mensenhandel welig tiert. 

 

Aanbeveling 1  

De ministers van Volksgezondheid, Welzijn en Sport en Veiligheid en Justitie dienen de 

bescherming van minderjarige slachtoffers van binnenlandse mensenhandel in lijn te brengen 

met Europese wet- en regelgeving. Signalering, registratie en hulpverlening, waaronder geschikte 

en veilige opvang, zijn daarvan cruciale onderdelen. Dit vergt onder meer bewustwording en 

training. 

Aanbeveling 2  
Aan de minister van Veiligheid en Justitie wordt aanbevolen zorg te dragen voor de ontwikkeling 

van een nationaal verwijzingsmechanisme ter bescherming van slachtoffers van mensenhandel, 

ongeacht de vorm van uitbuiting en ongeacht of dit binnenlandse slachtoffers dan wel slachtoffers 

van grensoverschrijdende mensenhandel betreft. 



4 
 

Ik besteed aandacht aan de meer fundamentele discussie over het te voeren prostitutiebeleid. 

Ik denk dat die discussie met name moet gaan over de vraag welk prostitutiebeleid de sector 

het minst kwetsbaar maakt voor mensenhandel.  En daar is nu nog geen reëel antwoord op te 

geven. Over de wijziging van het prostitutiebeleid en de nieuwe prostitutiewet is dit jaar veel 

te doen geweest.  

 

Deze wet, de Wrp, zal voor een deel zeker voor grotere eenvormigheid zorgen. Maar minder 

dan bedoeld. Dat legt een stevige druk op de gemeenten om gezamenlijk die uniformiteit te 

waarborgen. Het is dan ook goed dat U gisteren met de gemeenten hierover hebt gesproken. 

Maar kijkend naar de forse verschillen die in de aanloop naar de Wrp in de gemeenten zijn 

ontstaan, maak ik me wel zorgen. Mensenhandelaren zullen altijd blijven profiteren van de 

zwakke plekken in het systeem.  

 

Ik begrijp dat in uw overleg met de gemeenten gisteren samenwerking een prominent 

onderwerp van gesprek was en dat een notitie op dat punt zal volgen. Ik kan niet anders dan 

mijn waardering daarvoor uitspreken; niettemin zult u begrijpen dat ik de uitvoering daarvan 

zeer kritisch zal volgen. Overleg en samenwerking, maar ook uniformiteit, om de 

gemeentelijke verschillen – en daarmee het waterbedeffect – te verkleinen zijn essentieel. Net 

als stevig toezicht en handhaving, ook in prostitutievormen als escort, hotel- en 

thuisprostitutie, al dan niet via internet. Dat de grote gemeenten hierbij voorop lopen is 

evident. Dat ze daarbij niet alle in dezelfde richting lopen blijkt uit mijn rapport. En of dit 

zich tot het hele land zal uitstrekken? Op grond van mijn ketenonderzoek van eind vorig jaar 

ben ik daarover wat aarzelend.    

 

Ook de positie van de prostituee moet worden betrokken bij het te vormen gemeentelijk 

prostitutiebeleid. Die positie moet versterkt. Bijvoorbeeld in haar relatie tot exploitanten. Dat 

is met name relevant voor de zelfstandig werkende vrouwen. Voor diegenen die reeds 

slachtoffer van mensenhandel zijn is het effect maar zeer betrekkelijk. 

 

 

 

 

 

 

 

Verantwoordelijkheid van klanten 
Prostitutie is een sector van prostituees en klanten. In de vergunde sector valt op dat klanten 

bij misstanden deze soms melden bij Meld Misdaad Anoniem. Dat is goed en een van de 

verworvenheden van het Nederlandse systeem. Er zijn evenwel ook situaties waarbij klanten 

weten of redelijkerwijs moeten vermoeden dat de prostituee die zij bezoeken slachtoffer is 

van mensenhandel. Het kan dan gaan om duistere manieren om bij een prostituee te komen, 

informatie die is gedeeld op websites of de situatie waarin de klant de vrouw aantreft. Voor 

die gevallen beveel ik een expliciete strafbaarstelling aan.  

 

 

 

 

 

 

Aanbeveling 3.1  

De ministers van Veiligheid en Justitie, Binnenlandse Zaken en Volksgezondheid, Welzijn en Sport 

worden aanbevolen om de kwetsbaarheid van de legale prostitutiebranche voor mensenhandel te 

verkleinen en de aanpak van mensenhandel binnen de gehele seksbranche te versterken. Hoekstenen 

hiervoor vormen het opzetten van een landelijk uniform kader voor prostitutiebeleid en de aanpak en 

de versterking van de positie van de prostituee. 

Aanbeveling 3.2  
De wetgever wordt aanbevolen om strafbaar te stellen degene die gebruik maakt van de seksuele 

diensten van een prostitué(e) terwijl hij weet of redelijkerwijs moet vermoeden dat hij of zij daartoe 

is gedwongen of bewogen, en dus een slachtoffer is van mensenhandel. 



5 
 

Nieuwe vormen van mensenhandel 
Mensenhandel komt niet alleen voor in de seksindustrie. Niettemin blijft uitbuiting buiten de 

seksindustrie te veel een witte vlek en wordt het niet gezien als een vorm van ondermijnende 

criminaliteit. Afgeronde opsporingsonderzoeken inzake arbeidsuiting blijven op de plank 

liggen. Slechts één zaak leidde in 2012 tot een vonnis van de rechtbank. Het hardnekkige 

beeld blijft bestaan dat het een ‘minder erge vorm’ van mensenhandel is dan seksuele 

uitbuiting. Ten onrechte.   

 

Ook mist bij nieuwe vormen van uitbuiting de sensibiliteit, zeg maar de ‘mensenhandelradar’. 

Dit levert nieuwe zorgen. En dan denk ik aan bedelarij of  het verkopen van straatkranten. 

Deze verschijnselen worden vaak door de gemeente als verstorend gezien. Bij de maatregelen 

die zij hiertegen willen nemen, zoals een bedelverbod in de APV, is vaak geen aandacht voor 

de reële mogelijkheid dat deze bedelaars slachtoffer van mensenhandel kunnen zijn. En dat 

signalering dáárvan meer in de rede ligt dan het opleggen van een boete. Kortom die radar 

moet blijvend getraind. Overal waar geld te verdienen is door het gebruiken van mensen 

zullen mensenhandelaren daar ook gebruik van maken.  

 

Soms zijn oude vormen van uitbuiting in een nieuw jasje verpakt. De musical Oliver? Naar 

het bekende boek van Dickens? Waar aan het begin van de 19
e
 eeuw de dief Fagin kinderen 

dwong voor hem te stelen? Of recenter: Slumdog Milionnaire, waarin Indiase zwerfkinderen 

worden gedwongen tot allerlei vormen van criminaliteit. Iets van vroeger? Iets van ver weg? 

Nee. Iets van hier en nu: Nog geen 2 maanden geleden werd een opa uit Wageningen 

veroordeeld voor mensenhandel. Wat had hij gedaan? Hij had zijn 10-jarige kleindochter 

gebruikt als dief, door haar voor hem te laten stelen in een supermarkt. 

 

Criminele uitbuiting,  bedelen, maar ook fraude met toeslagen, alle drie nieuwe vormen van 

uitbuiting,  die leiden tot nieuwe zorgen. Mensenhandelaren zijn innovatief. De overheid 

moet dit ook zijn.  

 

 

 

 

 

 

 

Mensenhandel in welke vorm dan ook ondermijnt de samenleving. Om mensenhandel te 

voorkomen, te herkennen en te bestrijden en om slachtoffers te beschermen is een 

innovatieve aanpak vereist waarin alle betrokken partijen samenwerken en beleid en acties op 

elkaar afstemmen. Dit is mijn kernboodschap en deze is verweven door het hele rapport. Het 

moet de leidraad vormen voor de aanpak van mensenhandel, nu en in de toekomst. Een 

aanpak waarbij opsporing en zorg op elkaar aansluiten en elkaar versterken. 

 

Excellentie, het is mijn taak om de aanpak van mensenhandel te monitoren. Dat heb ik 

wederom kritisch gedaan. Het resultaat daarvan, dit rapport met daarin mijn conclusies en 

aanbevelingen, bied ik u thans aan. Mijn ervaring is dat u mijn aanbevelingen serieus neemt 

en in veel gevallen opvolgt. Ik hoop dat u dat met deze aanbevelingen ook zult doen.  

Aanbeveling 4  
De ministers van Veiligheid en Justitie en Sociale Zaken en Werkgelegenheid moeten meer 

aandacht besteden aan de aanpak van uitbuiting buiten de seksindustrie. Organisaties die te 

maken krijgen met nieuwe vormen van mensenhandel moeten blijvend inzetten op training en 

bewustwording en het omgaan met signalen van mensenhandel. 


