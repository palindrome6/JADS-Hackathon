











































1 
 

Speech Corinne Dettmeijer-Vermeulen 

Nationaal Rapporteur Mensenhandel en Seksueel Geweld tegen Kinderen 

30-jarig bestaan CoMensha,Den Haag, 22 september 2016 

-Concept- 

 

(kan afwijken van uitgesproken tekst) 

 

Dames en heren,  

 

Allereerst wil ik van de gelegenheid gebruik maken om mijn felicitaties over te brengen aan 

CoMensha.  

  

Er is mij gevraagd vandaag terug te blikken op de aanpak van mensenhandel in Nederland. 

Maar bij een fenomeen als mensenhandel, waar begin je dan? Neem ik de bijna 10 jaar dat ik 

Nationaal Rapporteur ben als uitgangspunt? De periode dat ik mijn bijdrage aan de 

bestrijding van mensenhandel mocht leveren. Of richt ik mij  op de dertig jaar dat CoMensha 

bestaat? 30 jaar waarin de organisatie veel betekend heeft voor slachtoffers. Voor hun 

bescherming en erkenning. Waarin zij opvang, zorg en hulpverlening hebben gecoördineerd 

en een netwerk van zorgcoördinatoren in heel Nederland tot stand hebben gebracht.  

 

Misschien dat ik nog verder terug in de tijd moet om tot de oorsprong van de aanpak van 

mensenhandel te komen. Naar 1 juli 1863: de dag dat in Nederland de slavernij werd 

afgeschaft en werd vastgelegd dat geen mens het recht heeft een ander tot zijn bezit te maken. 

De dag dat werd besloten dat eenieder het verdient om in vrijheid te leven. Het is 153 jaar 

geleden, maar toch vandaag, nog steeds, actueel.  

   

‘Human Trafficking is the greatest human rights issue of our time’, zei de Britse premier 

Theresa May kort na haar aantreden. Zij bestempelde de bestrijding van mensenhandel als 

één van haar missies als premier. Het komt de aanpak van mensenhandel ten goede wanneer 

prominente politici ambities op dit punt uitspreken. Wanneer ze het voortouw nemen. Een 

krachtig signaal vanuit de politiek maakt de weg vrij voor innovatieve ideeën en geeft een 

impuls aan bewustwording en internationale samenwerking.  

 

Maar we moeten ook niet vergeten te herdenken wat al bereikt is. Door William Wilberforce 

bijvoorbeeld. Een Britse parlementariër geboren in de 18
e
 eeuw. Hij was fervent voorvechter 

van de afschaffing van de slavernij. Op 12 oktober zal ik in Londen een kranslegging door 

Theresa May bijwonen. Een kranslegging om het betekenisvolle werk dat Wilberforce 

verricht heeft te herdenken. Maar óók om te benadrukken dat het Verenigd Koninkrijk alles 

zal doen om mensenhandel te bestrijden.    

   



2 
 

Herdenkingen als deze zijn belangrijk, omdat ze het verleden aan het heden koppelen. Omdat 

ze de maatschappelijke bewustwording ten goede komen en markeren wat er bereikt is. Maar 

óók wat er nog bereikt moet worden.  

 

Het is daarom goed om soms terug te kijken. Immers, wie vandaag wil begrijpen, moet 

kennis hebben van gisteren. En wie het verleden niet kent, zal nooit grip krijgen op de 

toekomst.  

 

Als ik terugkijk in het verleden vind ik het onvoorstelbaar dat mensen vroeger het recht 

meenden te hebben een ander als eigendom te beschouwen. Als een product te zien. 

Gebaseerd op de misvatting dat deze minderwaardig zou zijn.  

  

Wanneer ik mijn blik op het heden richt, zie ik dat deze denkwijze helaas nog steeds te veel 

voorkomt in onze maatschappij. Dan doe ik de trieste constatering dat uitbuiting en slavernij 

iets van alle tijden is.  

 

En of het nu landen zijn die andere volkeren overmeesterden met het doel hen door te 

verkopen als slaaf. Of dat het om mensenhandelaren gaat die kwetsbare personen misleiden 

en hen onder dwang voor zich laten werken. In de kern gaat het om hetzelfde mechanisme. 

Het gebruiken van een ander ten faveure van eigen financieel gewin.  

 

En het gaat nog veel verder dan dat. Mensenhandel is een misdaad die slachtoffers van hun 

vrijheid berooft en hen hun waardigheid ontneemt. Een misdaad die gepaard gaat met 

mensonterende omstandigheden en waarbij de fundamentele rechten van het slachtoffer 

worden geschonden. Een misdaad die bovendien niet alleen de integriteit van het slachtoffer 

ondermijnt, maar de samenleving als geheel ontwricht. Omdat mensenhandel de economie 

vergiftigt, het bestuur besmet, en de onderliggende waarden van de samenleving aantast: 

vrijheid, zelfbeschikking, gelijkheid.  

 

 

In 2007 veranderde CoMensha haar naam van Stichting tegen Vrouwenhandel in haar huidige 

naam, Coördinatiecentrum Mensenhandel. Ook toen dat werd gevierd, mocht ik erbij zijn. Ik 

noem de naamswijziging hier met een reden. Het symboliseert de verandering in het 

fenomeen mensenhandel. Want als ik kijk naar waar wij vandaag staan, en naar waar wij 

vandaan komen, kan ik niet anders dan constateren dat op het gebied van mensenhandel veel 

veranderd is. Drie ontwikkelingen springen daarbij het meest in het oog.  

  

De eerste ontwikkeling is het bewustzijn van de vele vormen waarin mensenhandel zich voor 

kan doen. Toegenomen kennis heeft geleid tot meer zicht op wáár mensenhandel voorkomt, 

en in welke vormen. Tien jaar geleden was de blik nog voornamelijk gericht op uitbuiting 

binnen de seksindustrie. Tegenwoordig is de aandacht voor andere vormen van mensenhandel 

fors toegenomen. Ik noem het EU-voorzitterschap van dit jaar, dat onder meer in het teken 

stond van de strijd tegen arbeidsuitbuiting. Ik noem ook de recente zaken waarin kinderen 

door hun ouders uit stelen worden gestuurd. Waar zij tien jaar geleden waarschijnlijk nog als 



3 
 

dader zouden zijn aangemerkt, ben ik blij om te zien dat zij vandaag de dag in steeds meer 

gevallen de bescherming krijgen waar zij recht op hebben. De bescherming die zij nodig 

hebben.   

 

De tweede ontwikkeling die ik constateer, is het toegenomen besef dat afhankelijkheid en 

dwang veel verschillende verschijningsvormen kent. Dit zie ik bijvoorbeeld bij de uitbuiting 

van een zwakbegaafde man in Tubbergen, een zaak die onlangs veel aandacht in de media 

kreeg. Het slachtoffer werd jarenlang gedwongen om 7 dagen per week 16 uur per dag te 

werken. Zowel in het huishouden als in het bedrijf van zijn uitbuiters. Zonder vergoeding. In 

de openbaarheid. In een dorp dat grote sociale cohesie kent. En toch duurde het acht jaar 

voordat het slachtoffer naar de politie durfde te stappen. Het laat zien dat iemand niet 

geketend hoeft te zijn om slachtoffer te zijn van moderne slavernij.  

  

Ten derde is de afgelopen jaren de positie van het slachtoffer meer centraal komen te staan. 

16 jaar geleden, toen het Palermo Protocol ondertekend werd, lag de nadruk nog vooral op 

het aanpakken van daders. Het idee was dat als mensenhandelaren maar werden opgespoord, 

en het hen onmogelijk werd gemaakt om slachtoffers te maken, mensenhandel wel beteugeld 

zou worden. Tegenwoordig wordt het steeds meer gemeengoed dat goede bescherming van 

het slachtoffer tot een betere aangifte leidt, waardoor de kans op het opsporen van daders 

toeneemt. Dat zien we bijvoorbeeld terug in de totstandkoming van het Nationaal 

Verwijsmechanisme.  

 

Hoe in de toekomst de bescherming van slachtoffers en de aanpak van mensenhandelaren zo 

goed mogelijk kan worden vormgegeven, is iets dat continu onze alertheid verdient. 

Mensenhandel is niet iets dat zomaar even ter zijde kan worden geschoven. Dat op de tocht 

kan komen te staan, door actuele ontwikkelingen die óók onze aandacht vragen. De 

verhoogde migratie- en vluchtelingenstroom is hiervan een voorbeeld.   

 

Juist op momenten als deze, wanneer de samenleving zich geconfronteerd ziet met de 

instroom van zoveel kwetsbare mannen, vrouwen en vooral kinderen, is het cruciaal dat de 

aanpak van mensenhandel wordt gehandhaafd. En dat er genoeg aandacht uitgaat naar de 

bescherming van deze groepen tegen mensenhandelaren die van hun situatie misbruik willen 

maken.  

 

Juist op momenten als deze moeten wij sterk voor onze waarden staan: vrijheid, 

zelfbeschikking, gelijkheid.  

 

 

In 2000 was Nederland het eerste land dat het instituut ‘onafhankelijk Nationaal Rapporteur’ 

in het leven riep. Inmiddels heeft een aantal andere Europese landen ook een onafhankelijke 

rapporteur benoemd: bijvoorbeeld Frankrijk, Finland en België. Ook het Verenigd Koninkrijk 

stelde eind 2014 een Independent Anti-Slavery Commissioner aan. Een functie waarvoor de 

Nederlandse rapporteur model heeft gestaan. Het woord rapporteur wilden zij niet 

overnemen. Dat was te Frans. Of misschien was het alvast een voorschot op de aanstaande 



4 
 

Brexit. Op 10 oktober zal ik ook in Duitsland het Nederlandse model toelichten en in gesprek 

gaan over hoe ook in dat land een Nationaal Rapporteur kan worden ingesteld.  

 

Sinds 2009 komen de Nationaal Rapporteurs uit de EU tweemaal per jaar samen in Brussel. 

Dat is positief voor de Europese samenwerking, want mensenhandel los je niet op binnen de 

landsgrenzen. En ook komt het de internationale dataverzameling ten goede.   

 

Het verzamelen van betrouwbare data over de aard en omvang van mensenhandel is zeer 

belangrijk voor de bestrijding ervan. Zo ook het registeren van mogelijk slachtoffers, het 

belangrijke werk waar CoMensha zich al jaren voor inzet. Immers: goed meten is weten wat 

te doen.  

 

Cijfers kunnen richting geven aan de vraag waar de aanpak van mensenhandel op moeten 

worden toegespitst. Het leert instanties waar ze moeten zoeken en op welke signalen ze 

moeten letten om slachtoffers te herkennen.  

 

Daarnaast hebben cijfers de potentie om knelpunten in de bestrijding van mensenhandel 

zichtbaar te maken. Hoe kan het bijvoorbeeld dat West-Afrikaanse slachtoffers wel worden 

gemeld bij CoMensha, maar slechts zelden terug te vinden zijn in de data van het Openbaar 

Ministerie?  

 

Statistieken over mensenhandel kunnen, tot slot, nieuwe vragen oproepen en daarmee dienen 

als katalysator van nieuw onderzoek. Bijvoorbeeld de vraag waarom buitenlandse 

slachtoffers van mensenhandel in toenemende mate voor een asielprocedure kiezen. Een 

ontwikkeling die invloed heeft op de bescherming van het slachtoffer, maar óók ten koste kan 

gaan van de opsporing van daders.  

 

In de afgelopen jaren is de dataverzameling steeds verder verfijnd. Bijvoorbeeld op het 

gebied van schattingen, welke steeds geavanceerder en betrouwbaarder zijn. Mensenhandel 

speelt zich vaak af in het verborgene en slachtoffers komen vaak niet in beeld bij de 

autoriteiten. Het is belangrijk te blijven investeren in nieuwe, betrouwbare methoden om toch 

het aantal slachtoffers in kaart te brengen. Een nieuw ontwikkelde schattingsmethode wordt 

momenteel toegepast op de Nederlandse cijfers. Tegen het einde van het jaar breng ik, samen 

met UNODC, hierover een rapport uit. 

 

Toch is in de dataverzameling nog een wereld te winnen. Ik doel dan bijvoorbeeld op de 

zorgaanbieders, en de toestemmingsverklaring die vereist is voordat er een melding bij 

CoMensha gedaan kan worden. Natuurlijk betekent het beschermen van slachtoffers ook het 

beschermen van hun privacy. Maar om goede preventie en bescherming in te kunnen richten, 

is het óók belangrijk om te weten wie de slachtoffers zijn. Een wettelijke grondslag die het 

melden en registeren van alle slachtoffers mensenhandel op een veilige manier mogelijk 

maakt, is dan ook een must.  

 



5 
 

Ik kom tot een afsluiting. Het feit dat wij hier vandaag met zo velen aanwezig zijn om te 

vieren en te herdenken dat CoMensha 30 jaar bestaat, toont helaas aan dat slavernij nog altijd 

actueel is. Maar het is óók een krachtig signaal. Het laat zien dat meer en meer partijen zich 

gezamenlijk inzetten om mensenhandel een halt toe te roepen. En dat is nodig. Mensenhandel 

ontmenselijkt en ondermijnt de samenleving. En wij zijn het daarom ook aan onszelf 

verplicht om alles te doen wat in ons vermogen ligt om dat tegen te gaan.  

 

Ik eindig zoals ik begon: het feliciteren van CoMensha met het bereiken van deze mijlpaal. Ik 

hoop dat jullie het belangrijke werk dat jullie verrichten nog vele jaren zullen voortzetten.  

  


