











































Statement van de Nationaal Rapporteur Mensenhandel en Seksueel Geweld tegen 

Kinderen, Corinne Dettmeijer-Vermeulen, ter gelegenheid van de Europese Dag tegen 

Mensenhandel 2015. 

 

 

I have come to understand trafficking as systematic exploitation of vulnerabilities. However, 

these vulnerabilities create an arena that makes exploitation possible, and one that traffickers 

can manipulate to keep their victims in a situation where continued exploitation is possible.    

– Guri Tyldum, 2013 

 

Henriette Siliadin kwam op haar vijftiende uit Togo naar Parijs. Jarenlang werd zij uitgebuit 

in een gezin met vier kleine kinderen. Ze werkte twintig uur per dag, zeven dagen per week. 

Eten kreeg ze nauwelijks, een kip en een pak cornflakes was haar maandelijks rantsoen; de 

restjes werden liever weggegooid dan met haar gedeeld. Angst en bedreiging hielden haar 

gevangen. Het was haar verhaal dat leidde tot het eerste arrest van het Europese Hof voor de 

Rechten van de Mens over mensenhandel en daarmee de omslag creëerde in het denken over 

de bescherming van de menselijke waardigheid: Je hoeft niet geketend te zijn om slachtoffer 

te zijn van moderne slavernij. 

 

 

Mensenhandel kent diverse verschijningsvormen en is veelomvattend. Toch kan het worden 

teruggebracht tot één kernbegrip: kwetsbaarheid. Elk mens heeft recht op zijn 

kwetsbaarheden, zonder te hoeven vrezen dat een ander daar misbruik van maakt. Niet elk 

mens is even kwetsbaar slachtoffer van mensenhandel te worden. De vraag welke factoren de 

een kwetsbaarder maken dan de ander is urgenter dan ooit. Mensenhandel maakt immers niet 

alleen directe slachtoffers; die slachtoffers hebben ook kinderen, ouders, geliefden. Hoe groot 

is het werkelijke aantal dat hiervan de gevolgen ondervindt? 

 

Het gaat niet alleen om individuele kwetsbaarheid, ook sectoren kunnen kwetsbaar zijn. De 

sector die het meeste zorgen baart, is die van de prostitutie. Het in kaart brengen van de 

specifieke kwetsbaarheden in deze branche blijft complex; deze zijn gelaagd, moreel beladen 

en contextafhankelijk. Deze complexiteit verplicht tot maatregelen om de branche als geheel 

te beschermen, en de positie van de mannen en vrouwen die er werkzaam zijn, te versterken. 

 

Maar ook de samenleving als geheel is kwetsbaar. Mensenhandelaren maken misbruik van het 

vertrouwen dat onze open samenleving biedt. Ze misbruiken de gemeentelijke voorzieningen, 

profiteren van de vrijheid panden te huren en gebruiken banken om het criminele geld door te 

sluizen. Daarmee ondermijnen ze onze verworvenheden. Verworvenheden die het waard zijn 

te beschermen.  

 

De samenleving is op haar meest kwetsbaar wanneer zij niet in staat is situaties van 

mensenhandel te herkennen. Dat geldt in de prostitutie, in arbeidsuitbuiting, maar ook bij de 



nieuwe vormen van mensenhandel. De afgelopen jaren zagen we voorbeelden van ouders die 

hun kinderen aanzetten tot het plegen van strafbare feiten, zoals stelen of inbreken. Zijn dit 

criminele kinderen? Of speelt hier meer? Wie niet ziet dat hier meer aan de hand is, laat die 

kinderen in de steek. Waar zij bescherming nodig hebben, worden zij soms vervolgd en 

bestraft. En dat is een verkeerd signaal. 

 

Het globale is lokaal. Wat elders gebeurt heeft direct invloed hier en stelt ons voor nieuwe 

uitdagingen. De vele brandhaarden in de wereld dwingen miljoenen mensen te vluchten. 

Mensen en kinderen zoeken in groten getale bescherming in Nederland. Zo ook Syrische 

kindbruiden wier situatie ik ook vanuit mensenhandelperspectief bekijk. Deze meisjes 

moeten, net als elk kind in Nederland, de bevrijdende kracht van onze waarden ervaren. Zij 

moeten niet achter de voordeur verdwijnen, maar zich kunnen ontplooien in het hart van onze 

samenleving.  

 

Mensenhandel kent geen grenzen. Uitbuiting die elders plaatsvindt, manifesteert zich 

eveneens in de producten die in Nederland te koop zijn. Kleding gemaakt door Indiase 

kinderhanden, chocolade van cacao geplukt door kinderen in Kameroen. Door 

verantwoordelijkheid te nemen voor wat gebeurt in de gehele productieketen kunnen wij 

bijdragen aan het bestrijden van uitbuiting over de landsgrenzen.  

 

Mensenhandel dringt door tot in de haarvaten van onze samenleving. Vaak onopgemerkt. Het 

zit in het voedsel dat we eten, de kleding die we dragen, in de producten die we kopen. Elke 

daad van mensenhandel tast de onderliggende waarden van de samenleving aan: vrijheid, 

zelfbeschikking, rechtvaardigheid. Dat vraagt van de Nederlandse overheid onverminderde 

inspanning. Maar niet alleen van de overheid. Om moderne slavernij uit te roeien, is de gehele 

samenleving nodig. Dit vereist een samenleving die steeds bewuster en daardoor weerbaarder 

is tegen mensenhandel. 

 

Menselijke waardigheid is niet vanzelfsprekend. Zij moet telkens opnieuw bevochten worden. 

De strijd tegen mensenhandel vormt daarvan een belangrijk onderdeel. Dat dit een complexe 

uitdaging is, moge duidelijk zijn, maar het is nodig en het is het waard. We moeten voor onze 

waarden gaan staan en laten zien wat hún waardigheid óns waard is. 

 

De stappen die nu worden gezet zijn breed gedragen en bieden perspectief. Dit weerklinkt in 

de vele initiatieven en projecten die in toenemende mate vorm krijgen mensenhandel 

zichtbaar te maken en slachtoffers te beschermen. Zo zet Nederland arbeidsuitbuiting 

prominent op de Europese agenda tijdens het aankomend voorzitterschap van de Europese 

Unie, expliciteert de Commissie-Lenferink de taak van gemeenten in de bestrijding van 

mensenhandel en werkt de Commissie-Azough acties uit om slachtoffers van binnenlandse 

mensenhandel binnen jeugdzorg beter te beschermen. De overheid en talloze 

maatschappelijke organisaties hebben hun krachten gebundeld om te komen tot een Nationaal 

Verwijsmechanisme waarin het slachtoffer centraal staat. Ook bij bedrijven en instellingen 

groeit het besef dat ze niet langer aan de zijlijn kunnen staan.  

 



Henriette raakte mij met haar verhaal. Ondanks de mensonwaardige wijze waarop zij werd 

behandeld, was het juist een diep menselijk gevoel dat haar op de been hield. “De liefde van 

en voor de kinderen die ik verzorgde.” Dat kwam heel dichtbij. Bijna tastbaar.  

 

Henriette’s verhaal toont dat ketens niet van staal hoeven te zijn, maar óók gevormd kunnen 

worden door angst en bedreigingen. Onwetendheid en onverschilligheid van omstanders 

houden deze ketens in stand. Het is aan ons om die ketens te verbreken.  

 


