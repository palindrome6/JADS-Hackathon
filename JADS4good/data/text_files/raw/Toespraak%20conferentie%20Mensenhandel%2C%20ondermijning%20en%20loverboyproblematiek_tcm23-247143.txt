











































Speech van Nationaal Rapporteur Corinne Dettmeijer-Vermeulen 

Ter gelegenheid van de conferentie “Mensenhandel, ondermijning en loverboyproblematiek” 

Utrecht, 16 februari 2017 

 

- Concept – 

(kan afwijken van de uitgesproken tekst) 

 

Geachte aanwezigen,  

 

Allereerst wil ik Naima Azough, Ineke Glissenaar van het Landelijke Kennisinstituut LVB en 

de gehele commissie bedanken voor hun uitstekende werk, alsmede voor het organiseren van 

deze belangrijke dag en voor de mogelijkheid om u allen vandaag toe te spreken.  

 

Ik wil u graag voorstellen aan, laat ik haar Loes noemen. Loes woont sinds haar elfde in een 

instelling voor jongeren met een verstandelijke beperking. Lang heeft ze het daar goed en 

krijgt ze de begeleiding en bescherming die zij nodig heeft. Totdat ze op haar achttiende een 

leuke jongen van buiten de instelling ontmoet. Ze wordt verliefd. Maar het duurt niet lang 

voordat hij haar vraagt of ze met één van zijn vrienden naar bed wil. Om geld te verdienen, 

zodat ze samen op vakantie kunnen. Door haar verstandelijke beperking kan Loes de situatie 

niet goed overzien. Het komt daarom niet in haar op om nee te zeggen. 

 

Al snel gaat het van kwaad tot erger. Haar vriend – een mensenhandelaar – plaatst een 

seksadvertentie van haar op het internet. Elke dag wordt ze voor de ingang van haar instelling 

opgehaald en naar klanten gereden waar ze seks mee moet hebben. Het geld gaat naar de 

mensenhandelaar. Als ze tegenstribbelt, volgen dreigementen of mishandeling. De instelling, 

die haar 24 uur per dag begeleiding zou moeten bieden, heeft niets in de gaten, terwijl het 

recht onder hun neus gebeurt. Het is uiteindelijk een opmerkzaam familielid van Loes die de 

politie inschakelt, waardoor Loes in veiligheid kan worden gebracht.  

  

Laat ik voorop stellen dat niet alle jongens en meisjes met een licht verstandelijk beperking 

over één kam geschoren kunnen worden. Alsof het zou gaan om een homogene groep: allen 

kwetsbaar voor mensenhandel. Net als iedere groep vormen jongeren met een licht 

verstandelijk beperking een diverse groep. Sommigen krachtig, energiek en doortastend. 



Anderen misschien wat impulsief, naïef, te zorgzaam. Eenieder met een uniek verleden en 

een eigen toekomst. 

 

Tegelijkertijd kunnen wij onze ogen niet sluiten voor de problematiek die we bij deze groep 

constateren. Het verhaal van Loes dat ik hier heb genoemd, staat helaas niet op zichzelf. Zij 

vertegenwoordigt een grotere groep slachtoffers die ik in de tien jaar dat ik Nationaal 

Rapporteur ben helaas te vaak voorbij heb zien komen.  

 

Gedurende mijn periode als Nationaal Rapporteur ben ik mensenhandel gaan beschouwen als 

het systematisch exploiteren van de kwetsbaarheden van een ander puur voor eigen gewin. 

Mensenhandelaren richten zich doelbewust op de meest kwetsbare individuen in onze 

samenleving. Op meisjes en jongens die gemakkelijk te manipuleren zijn of niet goed in staat 

zijn zichzelf te verdedigen. Meisjes en jongens die gemakkelijk kunnen worden ingezet als 

instrument voor zelfverrijking.  

 

In oktober 2015 bracht het onderzoeksprogramma ‘Dit is de Dag’ aan het licht dat 76 meisjes 

en vrouwen met een licht verstandelijke beperking door een mensenhandelaar waren 

geronseld om gedwongen in de prostitutie te werken. En dit terwijl zij, net als Loes, in een 

instelling verbleven! Een onthutsende constatering. Niet alleen omdat zij juist daar werden 

geronseld waar zij beschermd hadden moeten worden tegen dit soort slechte invloeden van 

buitenaf. Maar óók omdat deze 76 meisjes en jonge vrouwen slechts het topje van de ijsberg 

vormen, omdat er nog zo weinig zicht op deze groep is. 

 

Er bestaan namelijk geen cijfers over het aantal Nederlandse meisjes én jongens met een licht 

verstandelijke beperking dat slachtoffer wordt van mensenhandel, omdat dit niet als zodanig 

geregistreerd wordt. Berichten uit de hulpverlening en de opsporing doen echter vermoeden 

dat de omvang van deze groep eerder toeneemt dan afneemt.   

 

En dan spreek ik alleen nog maar over de Nederlandse meisjes. Wat te denken van de 

Hongaarse en Bulgaarse meisjes die in Nederland gedwongen in de prostitutie moeten 

werken? Of de migranten en vluchtelingen die op dit moment onderweg zijn naar Nederland? 

Op de vlucht voor geweld, armoede of gebrek aan perspectief in eigen land. Maar misschien 

wel misleid door een mensenhandelaar.  

 



In hoeverre bevinden zich hiertussen jongeren met een licht verstandelijke beperking? Bij 

buitenlandse jongeren is dit nog veel moeilijker vast te stellen, vanwege de cultuurverschillen 

en een taalbarrière. En wat voor een consequenties heeft het wanneer een licht verstandelijke 

beperking niet herkend wordt bij een slachtoffer van mensenhandel? Kunnen we hen wel 

adequate bescherming bieden?  

 

De gevolgen van mensenhandel zijn groot. Het is een misdaad die slachtoffers van hun 

vrijheid berooft en hen hun waardigheid ontneemt. Een misdaad die gepaard gaat met 

mensonterende omstandigheden en waarbij de fundamentele rechten van het slachtoffer 

worden geschonden. Getroffenen hebben soms hun hele leven last van het leed dat hen is 

aangedaan.  

 

De consequenties van mensenhandel strekken echter verder dan alleen het slachtoffer zelf. 

Ook familieleden en dierbaren kunnen de negatieve gevolgen ervaren. Hoe ga je als ouder om 

met het feit dat je kind gedwongen is geprostitueerd, terwijl hij of zij in een instelling 

verbleef die jij misschien gekozen had? Hoe ga je om met de wetenschap dat je niet in staat 

was je kind te beschermen? Dat er mogelijk nog advertenties van je dochter op het internet 

circuleren? In sommige gevallen hebben de gevolgen van mensenhandel meer impact op de 

omgeving van het slachtoffer dan op het slachtoffer zelf.  

 

Maar het gaat verder dan dat. Mensenhandel ontwricht de samenleving als geheel. 

Mensenhandelaren maken misbruik van het vertrouwen dat onze open samenleving biedt. Ze 

bieden hun slachtoffers aan op het internet, profiteren van de vrijheid om panden te huren 

waar het misbruik plaatsvindt en gebruiken banken om crimineel geld door te sluizen. 

Mensenhandel maakt daarmee de samenleving kwetsbaar als geheel.  

 

Voor de samenleving bestaat daarom de belangrijke taak om de meest kwetsbaren zo goed 

mogelijk te beschermen tegen mensenhandel. En als ik kijk naar de groep jongeren met een 

licht verstandelijke beperking, ben ik van mening dat er drie stappen cruciaal zijn om te 

komen tot een effectief beschermingsmechanisme. Drie stappen die u mogelijk wat simpel in 

de oren zullen klinken, maar waarbij ik in de praktijk helaas nog te vaak dingen mis zie gaan.   

 

De eerste stap is dat alles in werking wordt gezet om te voorkomen dat iemand met een licht 

verstandelijk beperking slachtoffer van mensenhandel wordt. Óók voor mensenhandel geldt 



het credo dat voorkomen beter is dan genezen. Zo is het belangrijk dat de hulpverleners en 

begeleiders die werken met deze groep jongeren voldoende specifieke kennis over 

mensenhandel hebben. Bijvoorbeeld door het volgen van een training die hen helpt bij het 

herkennen van signalen die kunnen wijzen op mensenhandel. Of die hen ondersteunt bij het 

bespreekbaar maken van onderwerpen als verliefdheid, seksualiteit en seksueel 

grensoverschrijdend gedrag.  

 

Ook kunnen barrières worden opgeworpen die het mensenhandelaren bemoeilijkt om 

slachtoffers te maken. Bijvoorbeeld door de veiligheid binnen een instelling te verhogen, 

zodat het voor mensen die kwaad willen moeilijker wordt om een voet binnen de deur te 

krijgen. Dit hoeft overigens niet altijd fysiek te zijn, want ook op social media kunnen 

mensenhandelaren actief zijn. Het is van belang dat ook hierover kennis bestaat binnen de 

instellingen. 

 

Daarnaast valt te denken aan het geven van voorlichting aan de bewoners van een instelling 

of aan kinderen die speciaal onderwijs volgen, zodat zij weerbaar worden tegen 

ronselpraktijken. Het is uiteindelijk de verantwoordelijkheid van de zorginstelling om te 

voorkomen dat een jongere in de mooie woorden van een mensenhandelaar kan trappen.  

 

Dat mensenhandel in het geheel voorkomen kan worden is helaas een utopie. De tweede stap 

is daarom jongeren met een licht verstandelijke beperking die onverhoopt tóch slachtoffer 

zijn geworden van mensenhandel zo spoedig mogelijk te signaleren en in veiligheid te 

brengen.   

 

Het is daarvoor van belang dat hulpverleners weten hoe zij moeten handelen op het moment 

dat zij vermoedens hebben dat een jongere slachtoffer is. Welke instrumenten hanteren zij om 

deze vermoedens te verifiëren? Met welke organisaties nemen zij contact op, en wie binnen 

de instelling neemt daarin het voortouw? Het is belangrijk dat over de te nemen stappen 

duidelijke afspraken bestaan, zodat indien nodig, snel en effectief geschakeld kan worden. 

En: hoe sneller een situatie aan het licht komt, hoe eerder er stappen kunnen worden 

ondernomen om een slachtoffer uit de bedreigende situatie te halen, met het doel verdere 

schade te voorkomen.  

 



De derde stap vangt aan op het moment dat het slachtoffer in veiligheid is gebracht. Vanaf 

dan moeten maatregelen worden genomen om te voorkomen dat een dergelijke situatie zich 

nogmaals kan voordoen. Voor de slachtoffers geldt natuurlijk allereerst dat zij adequate hulp 

en bescherming moeten ontvangen om lichamelijk en psychische klachten te ondervangen.  

 

Dit alleen is echter niet voldoende. Uit diverse onderzoeken blijkt dat de kans op 

revictimizatie groot is onder slachtoffers van mensenhandel. Ook nadat zij behandeling 

hebben gekregen, lopen zij een groter risico opnieuw in handen van een mensenhandelaar te 

vallen. Het is daarom van evident belang dat interventies worden ingezet die die de kans op 

herhaald slachtofferschap verkleinen.  

 

Daarnaast is het belangrijk dat wordt ingezet op succesvolle vervolging van de daders. Vaak 

wordt vergeten hoe belangrijk het voor een slachtoffer kan zijn dat een mensenhandelaar 

achter slot en grendel verdwijnt voor al het leed dat hij veroorzaakt heeft. Vanwege 

rechtvaardigheid, máár ook zodat iemand zich weer veilig voelt. Het opsporen en succesvol 

vervolgen van de mensenhandelaar vormt daarmee een wezenlijk onderdeel van de 

bescherming van het slachtoffer.  

 

Ik kom tot een conclusie. De samenleving is op haar kwetsbaarst wanneer zij niet in staat is 

situaties van mensenhandel te herkennen. Het is daarom van belang dat het bewustzijn groeit. 

Want alleen wanneer de aandacht toeneemt, zijn we in staat om meer te zien.  

 

Ik ben daarom verheugd met het harde werk dat de commissie heeft verricht om de LVB- en 

GGZ-sector actief bij de aanpak van mensenhandel te betrekken en daarmee de bescherming 

van deze groepen te verstevigen. Hopelijk kunnen we hierdoor in de toekomst een verschil 

maken voor jongens en meisjes zoals Loes.  

 

Ik wens u allen een hele vruchtbare en leerzame dag. Dank u wel.  

 

 


