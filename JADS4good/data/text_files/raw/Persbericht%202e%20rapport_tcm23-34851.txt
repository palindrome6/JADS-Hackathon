









































Microsoft Word - Persbericht 2e rapport


 
PERSBERICHT 
2003 
 
 
Nationaal rapporteur mensenhandel biedt tweede rapportage aan  
 
Mensenhandel is een lucratieve criminele bezigheid: het daaruit verkregen 
wederrechtelijk voordeel kan oplopen tot honderdduizenden euro’s. Politie en justitie 
zitten echter niet stil. Het aantal door de politie afgeronde opsporingsonderzoeken is in 
2001 toegenomen (van 25 in 2000 naar 48 in 2001). Hiervan had 75% betrekking op 
grensoverschrijdende mensenhandel. In totaal werden 224 personen als verdachten 
aangemerkt, waarvan 179 werden aangehouden. Bij het Openbaar Ministerie (OM) 
werden 132 verdachten geregistreerd. In datzelfde jaar werden 103 verdachten 
gedagvaard op verdenking van mensenhandel. De rechter deed uitspraak in de zaak van 
86 verdachten. Van hen kreeg 87% een straf opgelegd, in de meeste gevallen een 
vrijheidsstraf. 
Dit is een greep uit de bevindingen in de tweede rapportage van de nationaal rapporteur 
mensenhandel, mw. mr. A.G. Korvinus. Het rapport wordt vandaag aangeboden aan de 
Nederlandse regering en in ontvangst genomen door minister Donner van Justitie. 
 
De verdachten 
De verdachten zijn voornamelijk mannen, al neemt het aandeel vrouwen in de laatste 
twee jaren toe (26% resp. 21% van de in 2000 en 2001 bij het OM geregistreerde 
verdachten). Bijna de helft van de in 2001 aangehouden verdachten heeft de 
Nederlandse nationaliteit. Voorts komen verdachten vooral uit voormalig Joegoslavië, 
Nigeria, Turkije, Albanië, Bulgarije en de voormalige Sovjet Unie. Tweederde van de 
verdachten zonder Nederlandse nationaliteit verbleef legaal in Nederland, eenderde 
illegaal. Het merendeel van de in 2001 aangehouden verdachten (75%) maakt deel uit 
van een crimineel netwerk. Deze criminele netwerken zijn meestal omvangrijk en wijd 
vertakt en brengen hun slachtoffers in meerdere EU-landen in de prostitutie. Daarbij 
worden tal van dwangmiddelen gebruikt (zoals bedreiging met geweld, geweld, 
opsluiting, innemen van paspoorten en opleggen van fictieve schulden). Een aanzienlijk 
aantal verdachten maakt zich ook schuldig aan andere delicten, al dan niet gerelateerd 
aan mensenhandel. Vermogensdelicten, handel in verdovende middelen, geweld en 
deelneming aan een criminele organisatie scoren hoog. 
 
De slachtoffers 
Eenderde van de politie-onderzoeken begon met de aangifte door een slachtoffer. Naar 
schatting doet echter niet meer dan 5% van de slachtoffers aangifte.  
Uit diverse registraties blijkt dat veel slachtoffers afkomstig zijn uit landen in Centraal- 
en Oost-Europa (zoals Tsjechië, de Oekraïne, Bulgarije, de Russische Federatie, Polen 
en Roemenië) en Afrika (met name Nigeria). Bij de keuze in welk land wordt geronseld 
lijkt het al of niet bestaan van een visumplicht geen rol van betekenis te spelen. 
Overigens worden slachtoffers ook in Nederland geronseld.  
Voor buitenlandse slachtoffers en getuigen van mensenhandel bestaat de B9-regeling. 
Deze biedt hen de mogelijkheid om tijdelijk - voor de duur van het 
opsporingsonderzoek en de vervolging van de verdachten - legaal in Nederland te 
verblijven. Voorts voorziet de regeling in faciliteiten als opvang, onderdak en 
voorzieningen ten behoeve van levensonderhoud. Het aantal B9-aanvragen bedroeg in 
2001 147 en nam daarmee sterk toe in vergelijking met de voorgaande jaren (99 in 1999 



en 72 in 2000). In 83% van de gevallen werd een tijdelijke (B9) verblijfsvergunning 
verleend. 
De meeste slachtoffers zijn vrouw. Slechts één van de 111 in de periode 1997 tot en met 
2001 afgesloten politie-onderzoeken mensenhandel had ook betrekking op jongens. Van 
de personen die in 2001 een beroep deden op de B9-regeling was weliswaar 7% man, 
maar onder hen zijn ook kinderen van slachtoffers en getuigen. 
 
De taken van de nationaal rapporteur 
Het behoort tot de taken van de - onafhankelijke - rapporteur de Nederlandse regering te 
informeren over mensenhandel in Nederland, trends zichtbaar te maken en 
aanbevelingen te doen ter verbetering van de aanpak van het fenomeen. In mei 2002 
verscheen de eerste rapportage. De vandaag verschenen tweede rapportage is een 
cijfermatige aanvulling en dient in samenhang te worden gelezen met de eerste 
rapportage. De conclusies en aanbevelingen uit de eerste rapportage gelden 
onverminderd. Het debat daarover in de Tweede Kamer en over het nadien (op 15 
oktober 2002) uitgebrachte kabinetsstandpunt moet nog plaats vinden. 
 
Wat is mensenhandel? 
Mensenhandel is een vorm van moderne slavernij, waarbij sprake is van fundamentele 
schending van mensenrechten. 
In Nederland verstaat men onder mensenhandel uitbuiting in de seksindustrie. Strafbaar 
zijn exploitatie onder dwang of misleiding en exploitatie van minderjarigen. Tevens is 
het verboden om iemand over de grens te werven of te brengen met het oogmerk van 
sekswerk. Daarnaast is het profiteren van een en ander strafbaar. De maximum straf 
voor mensenhandel bedraagt 6 jaar en kan, afhankelijk van de omstandigheden, oplopen 
tot 8 of 10 jaar. 
Internationaal vat men mensenhandel breder op, namelijk als sociaal-economische 
uitbuiting die ook in andere sectoren dan de prostitutie plaats kan vinden, zoals in de 
horeca, landbouw en huishoudelijk werk. Ook het VN-mensenhandelprotocol, dat 
Nederland eind 2000 ondertekende (maar nog niet ratificeerde), kent een bredere 
definitie. Momenteel wordt in Nederland gewerkt aan uitbreiding van de definitie van 
mensenhandel en aan aanpassing van de strafwet op dit punt. 
Vaak verwart men mensenhandel met mensensmokkel. Smokkel is echter beperkt tot 
hulp aan migranten bij illegale grensoverschrijding en illegaal verblijf, terwijl de kern 
van mensenhandel uitbuiting van slachtoffers is. 
 
Informatie over het rapport 
‘Mensenhandel - Aanvullende kwantitatieve gegevens. Tweede Rapportage van de 
Nationaal Rapporteur’, uitgegeven door het Bureau Nationaal Rapporteur 
Mensenhandel, januari 2003. 
Het rapport is (als pdf bestand) te vinden op de website van het Ministerie van Justitie 
www.justitie.nl en tevens op te vragen bij het Bureau NRM, Postbus 20301, 2500 EH 
Den Haag. 
Voor nadere informatie kunt u contact opnemen met mw. mr. A.G. Korvinus, Nationaal 
Rapporteur Mensenhandel, of met mw. dr. M. Smit, senior onderzoeker bij het Bureau 
NRM. Telefoonnummer 070 370 4514 of e-mail m.smit@minjus.nl 


